1 Busa gikan sa Ehipto si Abram miadto sa Negeb, siya ug ang iyang asawa ug ang tanan nga iyaha, ug uban kaniya si Lot.
2 Niadtong panahona si Abram dato kaayo sa kahayopan, sa plata ug sa bulawan.
3 Ug siya mipadayon gikan sa Negeb hangtod sa Betel, didto sa dapit nga unang nahimutangan sa iyang tolda, sa taliwala sa Betel ug sa Ai,
4 sa dapit diin sa una nagbuhat siya ug halaran. Ug didto si Abram nagtawag sa ngalan sa Ginoo .
5 Ug si Lot nga miuban kang Abram, may mga panon usab sa karnero ug baka ug mga tolda.
6 Busa ang yuta dili paigo kanila nga magtipon pagpuyo didto, kay ang ilang mga kabtangan hilabihan ka daghan ug dili mahimo nga sila magtipon pagpuyo.
7 Ug dihay panagbingkil sa mga tigbantay sa kahayopan ni Abram ug sa mga tigbantay sa kahayopan ni Lot. Niadtong panahona, ang mga Canaanhon ug ang mga Perisihanon nagpuyo niadtong yutaa.
8 Unya si Abram miingon kang Lot, “Hinaot unta nga walay panagbingkil tali kanimo ug kanako, sa akong mga tigbantay ug sa imo, kay kita kadugo ra.
9 Dili ba anaa man ang tibuok nga yuta sa atubangan nimo? Naghangyo ako kanimo, bulag gikan kanako. Kon adto ikaw sa wala, ako adto sa tuo, kon ikaw sa tuo, ako sa wala.”
10 Giyahat ni Lot ang iyang mga mata, ug nakita niya nga ang kapatagan sa Jordan daghan ug tubig sama sa tanaman sa Ginoo , sama sa yuta sa Ehipto paingon sa Zoar. Kini sa wala pa laglaga sa Ginoo ang Sodoma ug ang Gomora.
11 Busa gipili ni Lot alang kaniya ang tibuok nga kapatagan sa Jordan, ug mipadulong si Lot sa silangan. Ug sa ingon, nagbulag sila gikan sa usa ug usa.
12 Si Abram mipuyo sa yuta sa Canaan ug si Lot mipuyo didto sa mga siyudad sa kapatagan, ug gibalhin niya ang iyang tolda hangtod sa Sodoma.
13 Niadtong panahona ang mga tawo sa Sodoma daotan ug hilabihan gayod ka makasasala batok sa Ginoo .
14 Unya ang Ginoo misulti kang Abram, human si Lot mibulag kaniya, “Iyahat karon ang imong mga mata, ug tan-awa sukad sa imong nahimutangan ngadto sa amihanan ug ngadto sa habagatan ug ngadto sa silangan ug ngadto sa kasadpan.
15 Kay ang tanang yuta nga imong nakita, ihatag nako kanimo ug sa imong kaliwatan hangtod sa kahangtoran.
16 Buhaton nako ang imong mga kaliwat nga ingon sa abog sa yuta, nga kon adunay tawo nga makaihap sa abog sa yuta, ang imong kaliwatan usab mahimong maihap.
17 Tindog, lakaw sa gitas-on ug sa gilapdon niini nga yuta kay ihatag ko kini kanimo.”
18 Ug gibalhin ni Abram ang iyang tolda, ug miadto ug gipahimutang kini dapit sa dagkong mga kahoy ni Mamre nga nahimutang sa Hebron ug nagpabarog siya didto ug usa ka halaran alang sa Ginoo .