1 Unya si Jose miadto ug mipahibalo sa Paraon, “Ang akong amahan ug ang akong mga igsoon nga lalaki, ug ang ilang mga panon sa karnero ug ang ilang mga panon sa baka uban sa tanan nga ilang gipanag-iya, nangabot na gikan sa yuta sa Canaan, ug atua sila sa yuta sa Gosen.”
2 Ug sa iyang mga igsoon nagdala siya ug lima ka tawo ug iyang gipaatubang sa Paraon.
3 Ug ang Paraon miingon sa iyang mga igsoon, “Unsa ba ang inyong panginabuhi?” Ug sila miingon sa Paraon, “Ang imong mga ulipon, mga tigbantay sa mga karnero, sama sa among mga ginikanan.”
4 Ug sila miingon sa Paraon, “Nanglangyaw kami niining yutaa kay wala nay masibsib ang mga panon sa mga karnero sa imong mga sulugoon kay ang gutom dako kaayo sa yuta sa Canaan. Busa, naghangyo kami karon kanimo, nga papuy-on unta ang imong mga sulugoon didto sa yuta sa Gosen.”
5 Ug ang Paraon misulti kang Jose, “Ang imong amahan ug ang imong mga igsoon mianhi kanimo.
6 Ang yuta sa Ehipto anaa sa atubangan nimo, papuy-a sa labing maayong yuta ang imong amahan ug ang imong mga igsoon. Papuy-a sila sa yuta sa Gosen ug kon ikaw adunay nahibaloan nga takos nga tawo diha kanila, ibutang sila ingon nga piniyalan sa akong kahayopan.”
7 Unya gipasulod ni Jose ang iyang amahan ug iyang gipaatubang sa Paraon ug gipanalanginan ni Jacob ang Paraon.
8 Ug ang Paraon miingon kang Jacob, “Pila na bay imong panuigon?”
9 Si Jacob mitubag sa Paraon, “Ang mga adlaw sa mga tuig sa akong pagpanaw, 130 ka tuig. Diyotay ug lisod ang mga adlaw sa mga tuig sa akong kinabuhi ug kini wala makaabot sa mga adlaw sa mga tuig sa akong katigulangan, sa mga adlaw sa ilang pagpanaw.”
10 Ug gipanalanginan ni Jacob ang Paraon ug mibiya siya sa atubangan niya.
11 Busa gipahiluna ni Jose ang iyang amahan ug ang iyang mga igsoon, ug iyang gihatag kanila ang usa ka katigayonan sa yuta sa Ehipto, sa labing maayo nga yuta, sa yuta ni Rameses sumala sa gisugo sa Paraon.
12 Ug si Jose nagsangkap ug pagkaon sa iyang amahan ug sa iyang mga igsoon ug sa tanan sa panimalay sa iyang amahan sumala sa ilang mga banay.
13 Ug wala nay pagkaon sa tibuok nga yuta kay ang gutom hilabihan ka dako, nga tungod niana nag-antos ang yuta sa Ehipto ug ang yuta sa Canaan tungod sa gutom.
14 Ug gitigom ni Jose ang tanan nga salapi nga nakita didto sa yuta sa Ehipto ug sa yuta sa Canaan tungod sa trigo nga ilang gipamalit ug gidala ni Jose ang salapi ngadto sa balay sa Paraon.
15 Ug sa dihang nahurot na ang salapi sa yuta sa Ehipto ug sa yuta sa Canaan, ang tanang mga Ehiptohanon midangop kang Jose nga nag-ingon, “Hatagi kami ug pagkaon. Nganong kinahanglang mangamatay kami sa imong atubangan? Nahurot na ang among salapi.”
16 Ug si Jose mitubag, “Ihatag ninyo ang inyong kahayopan ug hatagan ko kamo agig baylo alang sa inyong kahayopan, kon nahurot na ang inyong salapi.”
17 Ug ilang gidala ang ilang kahayopan ngadto kang Jose, ug si Jose mihatag kanila ug pagkaon baylo sa mga kabayo, sa mga panon sa karnero, sa mga baka, ug sa mga asno. Ug sila gihatagan niya ug pagkaon, baylo sa tanang kahayopan nila niadtong tuiga.
18 Ug sa natapos na ang tuig, miadto sila kaniya sa ikaduha nga tuig ug miingon sila kaniya, “Dili kami magtago sa among agalon nga ang among salapi nahurot na ug ang mga panon sa kahayopan iya na sa among agalon, wala nay nahibilin sa atubangan sa among agalon kondili ang among mga lawas ug ang among mga yuta na lamang.
19 Busa nganong kinahanglang mangamatay kami sa atubangan sa imong mga mata, kami ingon man ang among yuta? Palita kami ug ang among yuta baylo sa pagkaon, ug kami ug ang among yuta maulipon sa Paraon. Ug hatagi kami ug binhi aron mabuhi kami ug kami dili mangamatay ug aron dili mahimong awaaw ang yuta.”
20 Busa gipalit ni Jose ang tanang yuta sa Ehipto alang sa Paraon kay ang tanang Ehiptohanon namaligya sa ilang kayutaan kay ang gutom hilabihan gayod diha kanila ug ang yuta naiya sa Paraon.
21 Ug mahitungod sa katawhan, gihimo niya sila nga mga ulipon gikan sa usa ka tumoy sa Ehipto ngadto sa lain.
22 Ang yuta sa mga pari lamang ang wala niya mapalit kay ang mga pari adunay bahin gikan sa Paraon ug sila nagkaon sa ilang bahin nga gihatag kanila sa Paraon. Tungod niana wala nila ikabaligya ang ilang yuta.
23 Unya si Jose miingon sa katawhan, “Tan-awa, gipalit ko kamo ug ang inyong yuta alang sa Paraon. Aniay binhi alang kaninyo ug pugsi ninyo ang yuta.
24 Ug sa panahon sa ting-ani ihatag ninyo ang ikalima nga bahin ngadto sa Paraon ug ang upat ka bahin inyo, alang sa inyong binhi sa yuta ug alang sa inyong pagkaon, ug alang kanila sa inyong mga panimalay ug aron makakaon ang inyong mga anak.”
25 Ug sila mitubag, “Imong giluwas ang among kinabuhi, makapahimuot unta kini sa among agalon ug magpaulipon kami sa Paraon.”
26 Busa gihimo kini ni Jose nga balaod mahitungod sa yuta sa Ehipto hangtod karon, nga ang Paraon maoy makaangkon sa ikalima nga bahin gawas lamang sa yuta sa mga pari nga wala maiya sa Paraon.
27 Ug si Israel nagpuyo sa yuta sa Ehipto, sa yuta sa Gosen. Ug sila nakapanag-iya niini, ug nagmabungahon sila ug nanaghan sa hilabihan gayod.
28 Ug si Jacob nagpuyo sa yuta sa Ehipto sulod sa napulo ug pito ka tuig, busa ang mga adlaw ni Jacob, ang mga tuig sa iyang kinabuhi, 147 ka tuig.
29 Ug sa nagkaduol na ang adlaw sa kamatayon ni Israel, iyang gitawag si Jose nga iyang anak ug giingnan, “Kon nakakaplag ako karon ug kahimuot sa imong mga mata, hangyoon ko ikaw, nga ibutang nimo ang imong kamot sa ilalom sa akong paa ug panaad nga magmaunongon ug magmatinud-anon ikaw kanako. Naghangyo ako kanimo nga ayaw ako ilubong sa Ehipto.
30 Apan papahulaya ako uban sa akong katigulangan, dad-a ako gawas sa Ehipto ug ilubong ako sa ilang lubnganan.” Ug siya mitubag, “Ako magbuhat sumala sa imong gisulti.”
31 Ug siya miingon, “Panumpa kanako.” Ug siya nanumpa kaniya. Unya si Israel miyukbo didto sa ulohan sa iyang higdaanan.