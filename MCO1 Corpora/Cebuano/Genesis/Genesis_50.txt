1 Unya si Jose migakos sa nawong sa iyang amahan, ug mihilak alang kaniya, ug mihalok kaniya.
2 Ug nagsugo si Jose sa iyang mga sulugoon nga mananambal sa pag-embalsamar sa iyang amahan. Ug ang mga mananambal miembalsamar kang Israel.
3 Ang pag-embalsamar 40 ka adlaw kay daghan man kaayo ang gikinahanglan niini. Ug ang mga Ehiptohanon nagbangutan alang kaniya sulod sa 70 ka adlaw.
4 Ug sa nahuman na ang mga adlaw sa pagbangutan alang kaniya, si Jose misulti sa panimalay sa Paraon nga nag-ingon, “Kon ako makakaplag karon ug kaluoy sa inyong mga mata, hangyoon ko kamo, nga isulti ninyo kini sa igdulungog sa Paraon nga mag-ingon,
5 Gipapanumpa ako sa akong amahan, sa pag-ingon, ‘Hapit na ako mamatay; sa akong lubnganan nga akong gikalot alang kanako didto sa yuta sa Canaan, adto nimo ako ilubong.’ Busa karon naghangyo ako, nga paadtoon unta nimo ako aron sa paglubong sa akong amahan ug unya mobalik ako.”
6 Ug ang Paraon mitubag, “Lakaw ug ilubong ang imong amahan, sumala sa iyang gipapanumpa kanimo.”
7 Unya si Jose mitungas aron sa paglubong sa iyang amahan ug mitungas uban kaniya ang tanang mga ulipon sa Paraon, ang mga tigulang sa iyang panimalay, ug ang tanan nga mga pangulo sa yuta sa Ehipto,
8 ug ang tibuok nga panimalay ni Jose, ug ang iyang mga igsoon nga lalaki, ug ang panimalay sa iyang amahan. Ang ilang gibilin sa yuta sa Gosen mao lamang ang ilang mga anak, ug ang ilang mga karnero, ug ang ilang mga baka.
9 Mitungas usab uban kaniya ang mga karwahi, ug ang mga tigkabayo. Ug kini nahimo nga usa ka panon nga hilabihan ka dako.
10 Ug miabot sila sa yuta sa Atad nga giokanan sa trigo nga didto sa tabok sa Jordan ug nagbangutan sila didto sa hilabihan ug sa masulub-on nga pagbangutan. Ug si Jose naghimo ug pito ka adlaw nga pagbangutan.
11 Sa pagkakita sa mga Canaanhon nga nagpuyo sa yuta sa mga paghilak didto sa yuta sa Atad nga giokanan sa trigo, miingon sila, “Kini maoy hilabihan nga paghilak sa mga Ehiptohanon.” Busa ginganlan ang maong dapit ug Abel-misraim nga atua sa tabok sa Jordan.
12 Ug gibuhat sa iyang mga anak nga lalaki alang kaniya ang iyang gisugo kanila.
13 Gidala siya sa iyang mga anak ngadto sa yuta sa Canaan ug siya gilubong nila didto sa langob sa kapatagan sa Macpela, sa silangan sa Mamre, nga gipalit ni Abraham uban sa kapatagan gikan kang Efron nga Hitihanon, aron panag-iyahon ingon nga lubnganan.
14 Human niya malubong ang iyang amahan, si Jose mibalik sa Ehipto uban sa iyang mga igsoon nga lalaki ug sa tanan nga miuban kaniya sa paglubong sa iyang amahan.
15 Sa dihang nakaamgo ang mga igsoon ni Jose nga ang ilang amahan patay na, miingon sila, “Tingali ug dumtan kita ni Jose ug iyang pabayran kanato ang tanang mga kadaotan nga atong gibuhat kaniya.”
16 Ug gipasugoan nila si Jose sa pag-ingon, “Ang imong amahan nagsugo sa wala pa siya mamatay nga nag-ingon,
17 ‘Mao kini ang isulti ninyo kang Jose: Naghangyo ako kanimo, pasayloa karon ang kalapasan sa imong mga igsoon ug ang ilang sala, kay daotan ang gibuhat nila kanimo.’ Tungod niini karon naghangyo kami kanimo nga pasayloon unta nimo ang kalapasan sa mga sulugoon sa Dios sa imong amahan.” Ug si Jose mihilak samtang nagsulti pa sila niini kaniya.
18 Ug nangadto usab ang iyang mga igsoong lalaki ug mihapa sa atubangan niya ug miingon, “Tan-awa, kami mga sulugoon nimo.”
19 Ug si Jose miingon kanila, “Ayaw kamo kahadlok kay ania ba ako sa dapit sa Dios?
20 Ug mahitungod kaninyo gihunahuna ninyo ang daotan batok kanako apan ang tuyo sa Dios alang sa kaayohan, aron pagluwas sa daghang katawhan karong adlawa.
21 Busa karon ayaw kamo kahadlok. Ako magpakaon kaninyo ug sa inyong mga anak.” Niining paagiha gihupay niya sila ug gipasaligan.
22 Busa si Jose mipuyo didto sa Ehipto, siya ug ang panimalay sa iyang amahan. Unya si Jose nakadangat ug 110 ka tuig.
23 Ug nakita ni Jose ang mga anak ni Efraim hangtod sa ikatulo nga kaliwatan, ingon usab ang mga anak nga lalaki ni Makir, anak ni Manases nga nangatawo gikan kang Jose.
24 Ug si Jose miingon sa iyang mga igsoon nga lalaki, “Hapit na ako mamatay apan ang Dios magduaw kaninyo ug magdala kaninyo gikan niining yutaa ngadto sa yuta nga gisaad niya kang Abraham, kang Isaac ug kang Jacob.”
25 Ug gipapanumpa ni Jose ang mga anak ni Israel, nga nag-ingon, “Ang Dios magduaw kaninyo ug dad-on ninyo gikan dinhi ang akong mga bukog.”
26 Busa namatay si Jose nga nagpanuigon ug 110 ka tuig. Ug siya giembalsamar nila ug gisulod sa usa ka lungon didto sa Ehipto.