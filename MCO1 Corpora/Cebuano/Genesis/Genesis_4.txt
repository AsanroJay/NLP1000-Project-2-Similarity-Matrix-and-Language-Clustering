1 Ug si Adan nakighilawas kang Eva nga iyang asawa ug kini nanamkon, unya nanganak kang Cain ug miingon, “Nanganak ako ug usa ka lalaki tungod sa tabang sa Ginoo .”
2 Ug nanganak usab siya sa igsoon niini nga si Abel. Ug si Abel tigbantay sa mga karnero samtang si Cain tig-ugmad sa yuta.
3 Ug sa paglabay sa panahon, nahitabo nga si Cain nagdala ngadto sa Ginoo sa iyang halad gikan sa mga abot sa yuta.
4 Ug si Abel nagdala usab sa mga kamagulangan sa iyang mga karnero ug sa mga tambok nga bahin niini ug gitagad sa Ginoo si Abel ug ang iyang halad.
5 Apan kang Cain ug sa iyang halad, wala siya magtagad. Busa nasuko pag-ayo si Cain, ug nagmug-ot ang iyang dagway.
6 Ug ang Ginoo miingon kang Cain, “Nganong nasuko ka man, ug nganong nagmug-ot man ang imong dagway?
7 Kon maayo ang imong gibuhat, dili ba dawaton man kini? Ug kon ikaw wala magbuhat sa maayo, ang sala naghupo diha sa ganghaan ug ang tuyo niini mao ikaw, apan ikaw kinahanglan nga mobuntog niini.”
8 Ug si Cain misulti kang Abel nga iyang igsoon, “Mangadto kita sa patag.” Ug sa didto na sila sa patag, si Cain mihasmag batok kang Abel nga iyang igsoon, ug gipatay niya siya.
9 Ug ang Ginoo miingon kang Cain, “Hain si Abel nga imong igsoon?” Ug siya mitubag, “Wala ako mahibalo! Tigbantay ba god ako sa akong igsoon?”
10 Ug ang Ginoo miingon, “Unsa man ang imong gibuhat? Ang tingog sa dugo sa imong igsoon nagtuaw kanako gikan sa yuta.
11 Ug karon tinunglo ikaw gikan sa yuta nga mibuka sa iyang baba sa pagdawat sa dugo sa imong igsoon gikan sa imong kamot.
12 Sa dihang mag-ugmad ikaw sa yuta, dili na kini maghatag kanimo sa iyang kusog. Maglatagaw ug magtagotago ikaw sa kalibotan.”
13 Ug si Cain miingon sa Ginoo , “Ang akong silot dako pa kay sa akong maantos.
14 Giabog nimo ako niining adlawa gikan niining yutaa, ug ako matago gikan sa imong atubangan, maglatagaw ug magtagotago ako sa kalibotan ug mahitabo nga si bisan kinsa nga makakita kanako, mopatay kanako.”
15 Ug ang Ginoo miingon kaniya, “Dili kana mahitabo! Si bisan kinsa nga mopatay kang Cain panimaslan ug pito ka pilo.” Ug gibutangan sa Ginoo ug patik si Cain aron siya dili patyon ni bisan kinsa nga makakita kaniya.
16 Ug mipahawa si Cain sa atubangan sa Ginoo , ug mipuyo sa yuta sa Nod, sa silangan sa Eden.
17 Ug nakighilawas si Cain sa iyang asawa, ug siya nagsamkon ug nanganak kang Enoc ug nagtukod siya ug usa ka lungsod ug ginganlan niya sama sa ngalan sa iyang anak nga si Enoc.
18 Ug kang Enoc natawo si Irad, ug si Irad mao ang amahan ni Mehujael, ug si Mehujael mao ang amahan ni Methusael, ug si Methusael mao ang amahan ni Lamec.
19 Ug si Lamec nangasawa ug duha ka buok, ang ngalan sa usa mao si Ada ug ang ngalan sa usa si Zilla.
20 Ug si Ada nanganak kang Jabal, ang amahan sa mga nagpuyo sa mga tolda ug may mga kahayopan.
21 Ug ang ngalan sa iyang igsoon mao si Jubal, ang amahan sa tanan nga mga tig-alpa ug sa mga tigplawta.
22 Ug si Zilla usab nanganak kang Tubal-Cain nga tighimo sa tanang galamiton nga bronsi ug puthaw, ug ang igsoon nga babaye ni Tubal-Cain mao si Naama.
23 Ug si Lamec miingon sa iyang mga asawa, “Ada ug Zilla, pamati kamo sa akong tingog, kamong mga asawa ni Lamec, pamatia ninyo ang akong isulti kaninyo; kay gipatay nako ang usa ka tawo tungod sa iyang pagsamad kanako, usa ka batan-on tungod sa iyang pagbun-og kanako.
24 Kon si Cain ipanimalos ug pito ka pilo, si Lamec 77 ka pilo.”
25 Ug si Adan nakighilawas pag-usab sa iyang asawa ug siya nanganak ug usa ka batang lalaki ug gitawag niya ang iyang ngalan nga Seth, kay miingon siya, “Ang Dios mihatag kanako ug usa ka kaliwat nga puli kang Abel nga gipatay ni Cain.”
26 Ug kang Seth usab natawo ang usa ka anak nga lalaki ug gitawag niya ang iyang ngalan nga Enos. Unya ang mga tawo nagsugod sa pagtawag sa ngalan sa Ginoo .