1 Unya gitawag ni Jacob ang iyang mga anak ug giingnan, “Pagtigom kamo aron sultihan ko kamo sa inyong dangatan sa umaabot nga mga adlaw.
2 Duol ngari ug pamati kamo, mga anak ni Jacob, ug pamatia ninyo si Israel nga inyong amahan.
3 Ruben, ikaw mao ang akong kamagulangan, ang akong kalig-on ug ang unang bunga sa akong kusog, nag-una sa dungog, nag-una sa gahom.
4 Dili mahimutang sama sa tubig; dili ikaw mahimong pangulo, kay misaka ikaw sa higdaanan sa imong amahan, unya gihugawan nimo kini, gisaka nimo ang akong higdaanan.
5 Si Simeon ug si Levi magsoon, mga hinagiban sa kabangis ang ilang mga espada.
6 O kalag ko, ayaw pag-apil sa ilang panagtigom, O akong espiritu, ayaw pakigtipon kanila, kay sa ilang kapungot gipatay nila ang mga tawo, ug sa ilang pagkamapatuyangon gipamiangan nila ang mga baka.
7 Tinunglo ang ilang kapungot, kay kini pintas, ug ang ilang kaligutgot, kay kini bangis! Bahinon nako sila diha kang Jacob, ug patibulaagon nako sila diha sa Israel.
8 Juda, ang imong mga igsoon magdayeg kanimo, ang imong kamot anha sa liog sa imong mga kaaway, ang mga anak sa imong amahan mangyukbo kanimo.
9 Si Juda itoy sa liyon. Gikan sa mga tukbonon misaka ikaw, anak ko. Mikamang siya ug milayat sama sa liyon, sama siya sa liyon nga baye; kinsa ang mangahas sa pagpukaw kaniya?
10 Ang sitro dili mobiya gikan kang Juda, o ang baston sa tigmando gikan sa taliwala sa iyang mga tiil, hangtod nga siya nga tag-iya niini moabot ug maiya ang pagkamasinugtanon sa mga katawhan.
11 Ihigot niya sa paras ang iyang nati nga asno, sa pinili nga paras ihigot niya ang iyang nati nga asno, labhan niya sa bino ang iyang mga bisti; sa dugo sa paras labhan niya ang iyang mga bisti.
12 Ang iyang mga mata magpula tungod sa bino, ug ang iyang mga ngipon magputi tungod sa gatas.
13 Si Zabulon magpuyo sa mga kabaybayonan sa dagat, ug siya mahimong dunggoanan sa mga sakayan, ug ang iyang utlanan anha sa Sidon.
14 Si Isacar kusgan nga asno, nga naglubog sa taliwala sa duha ka toril
15 ug nakita niya nga ang pahulayanan maayo, ug nga ang yuta makalipay, ug giyuko niya ang iyang abaga sa pagpas-an, ug siya nahimong ulipon sa pinugos nga trabaho.
16 Si Dan maghukom sa iyang katawhan, ingon nga usa sa mga banay sa Israel.
17 Si Dan mahimong sama sa bitin diha sa dalan, bitin nga malala diha sa agianan nga mopaak sa mga tikod sa mga kabayo, aron ang magkabayo mahulog sa likod.
18 Naghulat ako sa imong kaluwasan, O Ginoo .
19 Si Gad sulongon sa mga manunulong, apan siya mosulong sa ilang nga tikod.
20 Ang pagkaon ni Aser daghan kaayo, ug siya maghatag ug mga lamiang pagkaon nga harianon.
21 Si Neftali usa ka lagsaw nga baye nga binuhian, nga maghatag ug mga nati nga matahom.
22 Si Jose usa ka sanga nga mabungahon, sanga nga mabungahon tupad sa usa ka tubod, ang iyang mga salingsing nagtabon sa paril.
23 Ang mga tigpana bangis nga misulong kaniya, ug mipana kaniya, ug migukod kaniya pag-ayo
24 Apan ang iyang pana nagpabilin nga wala matarog, ug ang iyang mga bukton naabtik pinaagi sa mga kamot niadtong Gamhanan ni Jacob, pinaagi sa ngalan sa Magbalantay, ang Bato ni Israel,
25 pinaagi sa Dios sa imong amahan nga motabang kanimo, ug sa Dios nga Labing Gamhanan nga magpanalangin kanimo, sa mga panalangin nga gikan sa langit sa itaas, sa mga panalangin sa kahiladman nga anaa sa ilalom, mga panalangin sa dughan ug sa taguangkan.
26 Ang mga panalangin sa imong amahan milabaw kay sa mga panalangin sa dayon nga kabukiran, ang kabuhong sa mga kabungtoran nga walay kataposan, maanaa unta kini sa ibabaw sa ulo ni Jose, ug sa agtang niya nga gilain gikan sa iyang mga igsoong lalaki.
27 Si Benjamin usa ka lobo nga manunukob, sa buntag mokaon siya sa tinukob, ug sa hapon magbahin siya sa mga inilog.”
28 Kini sila mao ang napulo ug duha ka banay ni Israel ug kini mao ang giingon kanila sa ilang amahan sa pagpanalangin niya kanila, nagpanalangin sa matag usa sa panalangin nga angay kaniya.
29 Ug siya nagtugon kanila ug miingon kanila, “Ako hapit na itipon sa akong katawhan. Ilubong ninyo ako uban sa akong katigulangan didto sa langob nga atua sa kapatagan ni Efron nga Hitihanon,
30 sa langob nga atua sa kapatagan sa Macpela sa silangan sa Mamre sa yuta sa Canaan nga gipalit ni Abraham uban sa kapatagan nga iya ni Efron nga Hitihanon, ingon nga dapit nga lubnganan.
31 Didto gilubong nila si Abraham ug si Sarah nga iyang asawa. Didto gilubong nila si Isaac ug si Rebecca nga iyang asawa; didto usab nako gilubong si Lea.
32 Kadtong patag ug langob nga atua didto gipalit gikan sa mga Hitihanon.”
33 Ug sa nakahuman na si Jacob sa pagpanugon sa iyang mga anak, gipasaka niya ang iyang mga tiil ngadto sa higdaanan ug miginhawa sa iyang kataposan, ug gitipon siya uban sa iyang katawhan.