1 Si Jacob nagpuyo sa yuta nga gilangyawan sa iyang amahan, sa yuta sa Canaan.
2 Kini mao ang kasaysayan sa banay ni Jacob. Si Jose nga nagpanuigon ug napulo ug pito ka tuig nag-atiman sa mga panon sa kahayopan uban sa iyang mga igsoon nga lalaki. Siya nakig-uban sa mga anak nga lalaki ni Bilha ug sa mga anak nga lalaki ni Zilpa, mga asawa sa iyang amahan, ug si Jose nagdala ug dili maayong taho ngadto sa iyang amahan mahitungod kanila.
3 Ug si Jose pinangga ni Israel labaw sa tanan niyang mga anak kay siya anak sa iyang pagkatigulang. Ug iyang gibuhatan siya ug usa ka taas nga bisti nga binuktonan.
4 Apan sa pagkakita sa iyang mga igsoon nga ang ilang amahan nagpangga kaniya labaw kay sa tanan niyang mga igsoon, sila nagdumot kaniya ug dili makasulti kaniya sa minaayo.
5 Unya si Jose may usa ka damgo ug sa dihang gisugilon niya kini sa iyang mga igsoon, misamot pa hinuon ang ilang pagdumot kaniya.
6 Siya miingon kanila, “Pamatia ninyo kining damgo nga akong gidamgo.
7 Nakita nako nga nagbugkos kita ug mga inani didto sa uma, ug ang akong binugkos mitindog ug mituy-od, ug ang inyong mga binugkos mialirong ug miyukbo sa akong binugkos.”
8 Ug ang iyang mga igsoon miingon kaniya, “Maghari ba diay ikaw kanamo? Ug magmando ba diay ikaw kanamo?” Ug misamot pa gayod ang ilang pagdumot kaniya tungod sa iyang mga damgo ug sa iyang mga pulong.
9 Unya nagdamgo na usab siya ug lain pang damgo ug gisugilon niya kini sa iyang mga igsoon, “Paminaw, nagdamgo ako ug lain na usab nga damgo. Nakita nako nga ang adlaw ug ang bulan ug ang napulo ug usa ka bituon nangyukbo kanako.”
10 Apan sa dihang gisugilon niya kini sa iyang amahan ug sa iyang mga igsoon, ang iyang amahan mibadlong kaniya ug miingon, “Unsa ba kining damgoha nga imong gidamgo? Moduol ba diay ako ug ang imong inahan ug ang imong mga igsoon aron sa pagyukbo sa yuta diha sa imong atubangan?”
11 Ug ang iyang mga igsoon nasina kaniya, apan kini nga pulong gitipigan sa iyang amahan diha sa iyang hunahuna.
12 Unya ang iyang mga igsoon nangadto sa pagpasibsib sa kahayopan sa ilang amahan didto sa Sekem.
13 Ug si Israel miingon kang Jose, “Dili ba ang imong mga igsoon nanugway man sa mga kahayopan didto sa Sekem? Duol ngari, ug sugoon ko ikaw ngadto kanila.” Ug siya miingon kaniya, “Ania ako.”
14 Busa siya miingon kaniya, “Lakaw karon, tan-awa kon maayo ba ang imong mga igsoon ug ang mga kahayopan, ug balitai ako.” Busa gipagikan niya siya didto sa walog sa Hebron, ug mipaingon si Jose sa Sekem.
15 Ug may usa ka tawo nga nakakita kaniya nga naglibotlibot didto sa kapatagan. Ang tawo nangutana kaniya, “Unsay gipangita nimo?”
16 Siya miingon, “Nangita ako sa akong mga igsoon. Palihog sultihi ako kon hain nila itugway ang panon.”
17 Ug ang tawo miingon, “Mibiya sila dinhi ug nabatian nako sila nga nag-ingon, ‘Mangadto kita sa Dotan.’ ” Busa si Jose miapas sa iyang mga igsoon ug nakit-an niya sila didto sa Dotan.
18 Apan nakita nila siya didto sa layo, ug sa wala pa siya moabot kanila, nagsabot sila batok kaniya aron pagpatay kaniya.
19 Sila miingon sa usa ug usa, “Ania, nagpadulong nganhi kining tigdamgo.
20 Mangadto kita ug patyon nato siya ug ihulog nato siya sa usa sa mga gahong ug ingnon lamang nato nga may usa ka bangis nga mananap nga mitukob kaniya ug tan-awon nato kon unsay dangatan sa iyang mga damgo.”
21 Sa pagkadungog ni Ruben niini giluwas niya siya sa ilang mga kamot sa pag-ingon, “Dili nato kuhaon ang iyang kinabuhi.”
22 Ug miingon kanila si Ruben, “Ayaw pagpatulo ug dugo, ihulog siya niining gahong nga ania sa kamingawan apan ayaw siya pasipad-i.” Kini gisulti niya aron sa pagluwas kaniya gikan sa ilang mga kamot ug ikabalik sa iyang amahan.
23 Ug sa pag-abot ni Jose ngadto sa iyang mga igsoon, gihuboan nila siya sa iyang bisti, ang taas nga bisti nga binuktonan nga iyang gisul-ob.
24 Ug gikuha nila siya ug gihulog sa lungag. Ang gahong walay sulod kay kini walay tubig.
25 Unya nanglingkod sila aron mangaon ug giyahat ang ilang mga mata ug nakita nila ang usa ka panon sa mga Ismaelinhon nga nagpadulong kanila gikan sa Gilead uban ang ilang mga kamilyo nga nagkarga ug mga tagok sa tanom, haplas ug mira nga dad-on nila padulong sa Ehipto.
26 Ug si Juda miingon sa iyang mga igsoon, “Unsay kapuslanan kon patyon nato ang atong igsoon ug tagoan ang iyang dugo?
27 Ibaligya hinuon nato siya sa mga Ismaelinhon ug dili nato bakyawon ang atong mga kamot batok kaniya kay ato siyang igsoon, atong unod.” Ug mipatuo kaniya ang iyang mga igsoon.
28 Unya may milabay nga mga tigpatigayon nga Medianhon ug gikuha ug gibitad nila si Jose gikan sa gahong ug ilang gibaligya si Jose ngadto sa mga Ismaelinhon, balig 20 ka buok plata. Ug ilang gidala si Jose ngadto sa Ehipto.
29 Sa pagbalik ni Ruben ngadto sa gahong, nakita niya nga si Jose wala na didto ug gigisi niya ang iyang mga bisti.
30 Ug mibalik siya sa iyang mga igsoon ug siya miingon kanila, “Ang bata wala na ug ako, asa man ako moadto?”
31 Apan gikuha nila ang bisti ni Jose ug nagpatay sila ug usa ka kanding nga laki ug gituslob nila sa dugo ang bisti.
32 Unya gipakuha nila ang taas nga bisti nga binuktonan ug kini gidala nila ngadto sa iyang amahan ug sila miingon, “Kini mao ang among nakit-an. Ilha karon kon mao ba kini ang bisti sa imong anak o dili.”
33 Ug kini nailhan niya ug siya miingon, “Mao kini ang bisti sa akong anak ug usa ka bangis nga mananap ang mitukob kaniya, sa walay duhaduha giwataswatas si Jose.”
34 Ug gigisi ni Jacob ang iyang mga bisti ug nagsul-ob ug bisting sako diha sa iyang hawak ug nagbangutan tungod sa iyang anak sulod sa daghang mga adlaw.
35 Ug miadto ang tanan niyang mga anak nga lalaki ug babaye aron sa paghupay kaniya apan dili siya buot nga hupayon, ug siya miingon, “Ayaw, mokanaog ako ngadto sa Sheol nga magbangutan tungod sa akong anak.” Ug mihilak ang iyang amahan tungod kaniya.
36 Ug si Jose gibaligya sa mga Medianhon didto sa Ehipto, ngadto kang Potifar, ang sinaligan sa Paraon ug kapitan sa mga bantay.