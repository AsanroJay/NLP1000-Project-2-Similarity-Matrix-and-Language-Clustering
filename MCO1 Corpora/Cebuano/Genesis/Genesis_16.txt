1 Unya si Sarai nga asawa ni Abram wala makaanak alang kaniya. Siya may usa ka ulipon nga babaye nga Ehiptohanon nga ginganlan ug Hagar.
2 Busa si Sarai miingon kang Abram, “Tan-awa, gipugngan sa Ginoo nga ako makaanak; sulod ngadto sa akong ulipon nga babaye, basin ug makaangkon ako ug mga anak pinaagi kaniya.” Ug gipatalinghogan ni Abram ang tingog ni Sarai.
3 Busa si Sarai nga asawa ni Abram mikuha kang Hagar nga iyang ulipon nga Ehiptohanon, ug gipaasawa siya kang Abram nga iyang bana. Kini nahitabo human si Abram makapuyo ug napulo ka tuig sa yuta sa Canaan.
4 Ug siya misulod ngadto kang Hagar ug siya nagsamkon. Ug sa pagkakita ni Hagar nga nagsamkon siya, gitan-aw niya ang iyang agalon nga babaye uban ang pagtamay.
5 Unya si Sarai miingon kang Abram, “Ang sayop maanaa unta kanimo. Akong gihatag ang akong ulipon nga babaye sa imong mga bukton, ug sa pagkakita niya nga nagsamkon na siya, gitan-aw niya ako uban ang pagtamay. Maghukom unta ang Ginoo tali kanako ug kanimo.”
6 Apan si Abram miingon kang Sarai, “Tan-awa, ang imong ulipon nga babaye ubos sa imong gahom, buhata kaniya ang makalipay kanimo.” Ug si Sarai midaogdaog kaniya pag-ayo ug mikagiw siya gikan kaniya.
7 Unya ang anghel sa Ginoo nakakita kaniya tupad sa usa ka tuboran sa tubig didto sa kamingawan, ang tuboran nga diha sa dalan paingon sa Sur.
8 Ug siya miingon, “Hagar, ulipon ni Sarai, diin ka gikan ug asa ka paingon?” Ug siya mitubag, “Mikagiw ako gikan kang Sarai nga akong agalon.”
9 Ug ang anghel sa Ginoo miingon kaniya, “Balik ngadto sa imong agalon nga babaye ug pagpailalom kaniya.”
10 Ang anghel sa Ginoo miingon usab kaniya, “Padaghanon nako pag-ayo ang imong mga kaliwat, nga kini dili maihap tungod sa kadaghan.”
11 Ang anghel sa Ginoo miingon usab, “Tan-awa, ikaw nagsamkon, ug manganak ikaw ug usa ka batang lalaki, ug nganlan nimo siya ug Ismael kay gipatalinghogan sa Ginoo ang imong kagul-anan.
12 Ug siya mahimong sama sa ihalas nga asno, ang iyang kamot batok sa tanan ug ang mga kamot sa tanang tawo batok usab kaniya ug siya magpuyo nga batok sa tanan niyang mga igsoon.”
13 Unya gitawag niya ang ngalan sa Ginoo nga nakigsulti kaniya, “Ikaw mao ang Dios nga nagtan-aw,” kay siya miingon, “Nakakita ba gayod ako sa Dios ug nagpabiling buhi human ako nakakita kaniya?”
14 Tungod niana ang atabay ginganlan ug Beer-lahai-roi, ug anaa kini sa taliwala sa Kades ug sa Bered.
15 Ug si Hagar nanganak ngadto kang Abram ug usa ka batang lalaki ug Ismael ang gingalan ni Abram sa iyang anak kang Hagar.
16 Ug ang panuigon ni Abram 86 ka tuig sa pagpanganak ni Hagar kang Ismael.