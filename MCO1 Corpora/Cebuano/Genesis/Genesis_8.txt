1 Apan ang Dios nahinumdom kang Noe ug sa tanan nga mga mananap ug sa tanang kahayopan nga uban kaniya didto sa arka. Ug gipahuros sa Dios ang usa ka hangin sa ibabaw sa kalibotan, ug mianam paghubas ang tubig.
2 Ang mga tinubdan sa kahiladman ug ang mga tamboanan sa langit natakpan, ug ang ulan sa langit mituang.
3 Ug ang mga tubig nagpadayon sa pagkunhod gikan sa yuta. Human sa 150 ka adlaw ang tubig mihubas.
4 Sa ikapito nga bulan, sa ikanapulo ug pito nga adlaw sa bulan, ang arka nasangad dapit sa kabukiran sa Ararat.
5 Ug ang mga tubig nagpadayon sa paghubas hangtod sa ikanapulo nga bulan. Sa ikanapulo nga bulan, sa unang adlaw sa bulan, nakita na ang mga tumoy sa mga bukid.
6 Human sa 40 ka adlaw giablihan ni Noe ang tamboanan sa arka nga iyang gihimo.
7 Ug nagsugo siya ug usa ka uwak ug kini migikan ug naglibotlibot paglupad, hangtod nga ang tubig mihubas sa ibabaw sa yuta.
8 Unya nagsugo siya ug usa ka salampati gikan kaniya, aron magtan-aw kon ang tubig mihubas na ba gikan sa ibabaw sa yuta.
9 Apan ang salampati wala makakita ug kabatogan sa iyang mga tiil ug siya mibalik kang Noe ngadto sa arka, kay ang mga tubig diha pa sa ibabaw sa tibuok nga yuta ug iya kining gikab-ot ug gidakop ug gipasulod niya kini sa arka.
10 Ug mihulat siya ug lain pang pito ka adlaw ug unya gipagula niya pag-usab ang salampati gikan sa arka.
11 Ug ang salampati mibalik kaniya sa pagkilomkilom, ug tan-awa, nagtangag kini ug usa ka dahon sa olibo nga bag-ong gikutlo. Busa si Noe nahibalo nga ang mga tubig mihubas na sa ibabaw sa yuta.
12 Ug mihulat pa gayod siya ug laing pito ka adlaw ug unya gisugo niya ang salampati ug kini wala na mobalik kaniya.
13 Sa ika-601 nga tuig, sa unang bulan, sa unang adlaw sa bulan, ang lunop nawala gikan sa yuta ug gikuha ni Noe ang atop sa arka, ug siya mitan-aw ug nakita nga ang yuta nagkauga na.
14 Ug sa ikaduhang bulan, sa ika-27 nga adlaw sa bulan nauga na gayod ang yuta.
15 Ug ang Dios misulti kang Noe nga nag-ingon,
16 “Gawas gikan sa arka, ikaw ug ang imong asawa ug ang imong mga anak nga lalaki ug ang mga asawa sa imong mga anak nga kuyog kanimo.
17 Ug ipagula uban kanimo ang tanang buhing binuhat uban kanimo, ang tanan nga unod, ang mga langgam ug ang kahayopan ug ang tanan nga nagkamang sa ibabaw sa yuta aron sila mosanay diha sa yuta ug magmabungahon ug modaghan sila sa ibabaw sa yuta.”
18 Ug migawas si Noe ug ang iyang mga anak nga lalaki ug ang iyang asawa ug ang mga asawa sa iyang mga anak nga uban kaniya.
19 Ang tanan nga mga mananap ug ang tanan nga mga nagkamang ug ang tanan nga mga langgam, ang tanan nga naglihok sa ibabaw sa yuta, sumala sa ilang matang, nanggawas sa arka.
20 Unya si Noe nagbuhat ug usa ka halaran alang sa Ginoo , ug nagkuha siya gikan sa tanan nga mananap nga hinlo ug sa tanan nga langgam nga hinlo ug naghalad siya ug mga halad nga sunogon didto sa halaran.
21 Sa diha nga ang Ginoo nakapanimaho sa kahumot, ang Ginoo miingon diha sa iyang kasingkasing, “Dili na nako tunglohon pag-usab ang yuta tungod sa tawo, kay ang tuyo sa kasingkasing sa tawo daotan sukad sa iyang pagkabata, ug dili na nako laglagon pag-usab ang tanang butang nga buhi sama sa akong gihimo.
22 Samtang magpabilin pa ang yuta, ang pagtanom ug ang pag-ani, ang kabugnaw ug ang kainit, ang ting-init ug ang tingtugnaw, ang kabuntagon ug ang kagabhion dili moundang.”