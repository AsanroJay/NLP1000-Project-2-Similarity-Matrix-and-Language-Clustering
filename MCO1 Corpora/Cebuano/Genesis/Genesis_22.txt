1 Human niadtong mga hitaboa ang Dios nagsulay kang Abraham ug miingon kaniya, “Abraham!” Ug siya miingon, “Ania ako.”
2 Ug siya miingon, “Kuhaa karon ang imong anak, ang bugtong nimong anak nga si Isaac nga imong pinalangga, ug lakaw ngadto sa yuta sa Moria ug didto ihalad siya ingon nga halad nga sunogon didto sa usa sa mga bukid nga akong isulti kanimo.”
3 Busa si Abraham mibangon pagsayo nianang pagkabuntag ug iyang gisangonan ang iyang asno ug giuban niya ang duha ka batan-ong sulugoon ug si Isaac nga iyang anak. Ug nagbugha siya ug kahoy alang sa halad nga sunogon, ug mitindog ug miadto sa dapit nga giingon sa Dios kaniya.
4 Sa ikatulo nga adlaw, giyahat ni Abraham ang iyang mga mata ug nakita niya ang dapit didto sa unahan.
5 Ug si Abraham miingon sa iyang mga sulugoon, “Hulat una kamo dinhi uban sa asno. Ako ug ang bata moadto sa unahan ug mosimba didto ug kami mobalik nganhi kaninyo.”
6 Ug gikuha ni Abraham ang sugnod alang sa halad nga sunogon ug gipapas-an niya kini sa iyang anak ug siya mikuha sa kalayo ug sa punyal ug milakaw silang duha nga nagkuyog.
7 Unya si Isaac misulti kang Abraham nga iyang amahan, “Amahan ko!” Ug siya miingon, “Ania ako, anak ko.” Ug siya miingon, “Ania ang kalayo ug ang sugnod apan hain man ang nating karnero alang sa halad nga sunogon?”
8 Ug si Abraham miingon, “Ang Dios maghatag ug nating karnero alang sa halad nga sunogon, anak ko.” Busa mipadayon sila sa paglakaw nga nagkuyog.
9 Sa dihang miabot sila sa dapit nga giingon kaniya sa Dios, si Abraham naghimo didto ug usa ka halaran ug gipahiluna niya pag-ayo ang kahoy ug gigapos niya si Isaac nga iyang anak ug gipahimutang niya siya sa halaran, sa ibabaw sa sugnod.
10 Ug gituy-od ni Abraham ang iyang kamot, ug gikuha niya ang iyang punyal aron sa pagpatay sa iyang anak.
11 Apan ang anghel sa Ginoo mitawag kaniya gikan sa kalangitan nga nag-ingon, “Abraham, Abraham!” Ug siya miingon, “Ania ako.”
12 Ug siya miingon, “Ayaw bakyawa ang imong kamot batok sa bata o magbuhat kaniya sa bisan unsa kay karon akong naila nga ikaw nahadlok sa Dios, sa nakita nako nga wala ikaw maghikaw sa imong bugtong nga anak ngari kanako.”
13 Unya giyahat ni Abraham ang iyang mga mata ug siya mitan-aw, ug iyang nakita nga sa iyang likod dihay usa ka laking karnero nga ang mga sungay nasangit sa kasampinitan. Ug miadto si Abraham ug gikuha niya ang karnero nga laki ug kini iyang gihalad ingon nga halad nga sunogon puli sa iyang anak.
14 Busa ginganlan ni Abraham kadtong dapita nga “Ang Ginoo mag-andam”, ingon nga kini gisulti hangtod karon, “Sa bungtod sa Ginoo kini ihatag.”
15 Ug ang anghel sa Ginoo nagtawag kang Abraham pag-usab gikan sa langit
16 ug miingon, “Tungod sa akong kaugalingon nanumpa ako,” nag-ingon ang Ginoo , “nga tungod kay gibuhat nimo kini ug wala ikaw maghikaw kanako sa imong anak, sa imong bugtong nga anak,
17 ikaw panalanginan gayod nako ug akong padaghanon ang imong mga kaliwat sama sa mga bituon sa langit ug ingon sa balas nga anaa sa baybayon sa dagat, ug ang imong mga kaliwat manag-iya sa ganghaan sa ilang mga kaaway.
18 Ug pinaagi sa imong kaliwat ang tanang nasod sa yuta magpanalangin sa ilang kaugalingon kay gituman man nimo ang akong tingog.”
19 Busa mibalik si Abraham sa iyang mga sulugoon ug nanindog sila ug nagkuyog padulong sa Beer-seba. Ug si Abraham mipuyo sa Beer-seba.
20 Unya human niining mga hitaboa, gisugilon kini kang Abraham, “Tan-awa, si Milca usab nanganak ug mga anak kang Nahor nga imong igsoon,
21 si Hus, ang kamagulangan, si Buz nga iyang igsoon, si Kemuel nga amahan ni Aram,
22 si Kesed, si Hazo, si Pildas, si Jidlap, ug si Betuel.”
23 Si Betuel mao ang amahan ni Rebecca. Kini silang walo gipanganak ni Milca kang Nahor nga igsoon ni Abraham.
24 Ug ang iyang puyopuyo nga ginganlan ug Reuma nanganak usab kang Teba, kang Gaham, kang Tahas ug kang Maaca.