1 Si Sarah nabuhi ug 127 ka tuig, kini mao ang mga tuig sa kinabuhi ni Sarah.
2 Unya namatay si Sarah didto sa Kiriat-arba nga mao ang Hebron sa yuta sa Canaan ug si Abraham miadto aron sa pagbangutan alang kang Sarah ug sa paghilak alang kaniya.
3 Ug si Abraham mitindog gikan sa atubangan sa iyang minatay ug misulti siya sa mga Hitihanon,
4 “Langyaw ako ug dumuduong sa taliwala ninyo. Hatagi ako ninyo ug luna nga kalubngan nako sa akong minatay nga layo sa akong panan-aw.”
5 Ug ang mga Hitihanon mitubag kang Abraham,
6 “Patalinghogi kami, among agalon, ikaw ang gamhanang pangulo sa taliwala namo. Ilubong ang imong minatay sa labing maayo sa among mga lubnganan. Walay bisan kinsa kanamo nga maghikaw kanimo sa iyang lubnganan, aron nga ikalubong nimo ang imong minatay.”
7 Si Abraham mitindog ug miyukbo sa mga Hitihanon, ang katawhan niadtong yutaa.
8 Ug siya miingon kanila, “Kon kamo motugot nga ako maglubong sa akong minatay layo sa akong panan-aw, pamatia ako ninyo ug hangyoa alang kanako si Efron, nga anak ni Zohar
9 aron iyang ihatag kanako ang langob sa Macpela nga iyang gipanag-iya, nga atua sa kinatumyan sa iyang kapatagan. Alang sa tukma nga bili niini, ipahatag niya kini kanako diha sa inyong atubangan aron kini akong maangkon alang sa usa ka dapit nga lubnganan.”
10 Si Efron naglingkod uban sa mga Hitihanon. Ug si Efron nga Hitihanon mitubag kang Abraham diha sa pangdungog sa mga Hitihanon, bisan sa tanan nga nanulod sa ganghaan sa iyang lungsod,
11 “Dili, agalon ko, pamatia ako. Ihatag nako kanimo ang luna ug ihatag usab nako kanimo ang langob nga anaa niini sa atubangan sa akong katawhan, ihatag ko kana kanimo. Ilubong ang imong minatay.”
12 Unya si Abraham miyukbo usab sa atubangan sa mga tawo sa yuta.
13 Ug miingon siya kang Efron diha sa pangdungog sa mga tawo sa yuta, “Kon buot ikaw, pamatia ako. Ihatag nako kanimo ang bili sa luna; dawata kini gikan kanako aron ilubong nako didto ang akong minatay.”
14 Ug si Efron mitubag kang Abraham,
15 “Akong agalon, pamatia ako, ang usa ka luna balig upat ka gatos ka siklo nga plata. Unsa man kana tali kanimo ug kanako? Busa, ilubong ang imong minatay.”
16 Unya si Abraham miuyon kang Efron ug gitimbangan ni Abraham si Efron sa plata nga iyang giingon diha sa pangdungog sa mga Hitihanon, upat ka gatos ka siklo nga plata, sumala sa timbang nga gigamit sa mga tigpatigayon niadtong panahona.
17 Busa ang kapatagan ni Efron nga didto sa Macpela nga diha sa silangan sa Mamre, ang kapatagan ug ang langob nga diha niini ug ang tanan nga kakahoyan nga diha sa kapatagan, libot sa tibuok dapit, gitugyan ngadto
18 kang Abraham ingon nga iyang kabtangan sa atubangan sa mga Hitihanon ug sa tanan nga misulod sa ganghaan sa iyang lungsod.
19 Human niini, gilubong ni Abraham si Sarah nga iyang asawa didto sa langob sa patag sa Macpela nga silangan sa Mamre nga mao usab ang Hebron sa yuta sa Canaan.
20 Ug ang kapatagan ug ang langob niadtong dapita naiya gayod ni Abraham ingon nga iyang kabtangan alang sa usa ka lubnganan gikan sa mga Hitihanon.