1 Unya si Jacob mipadayon sa iyang panaw ug ang mga anghel sa Dios misugat kaniya.
2 Ug sa pagkakita ni Jacob kanila, siya miingon, “Kini mao ang kasundalohan sa Dios!” Ug ginganlan niya kadtong dapita ug Mahanaim.
3 Ug si Jacob nagsugo ug mga sulugoon una kaniya ngadto kang Esau nga iyang igsoon didto sa yuta sa Seir, sa kayutaan sa Edom,
4 nga nagtugon, “Mao kini ang isulti ninyo sa akong agalon nga si Esau: Mao kini ang giingon sa imong alagad nga si Jacob, ‘Nagpuyo ako uban kang Laban ug nagpabilin hangtod karon.
5 Ug ako adunay mga baka, mga asno ug uban pang mga panon sa kahayopan, ug mga sulugoon nga lalaki ug babaye, ug nagpadala ako ug tawo aron sa pagsulti sa akong agalon aron unta kahimut-an ako sa iyang mga mata.’ ”
6 Ug ang mga sinugo namalik kang Jacob ug miingon, “Nakadangat kami sa imong igsoon nga si Esau ug siya moanhi sa pagsugat kanimo ug uban kaniya ang upat ka gatos ka tawo.”
7 Unya si Jacob nahadlok sa hilabihan gayod ug nabalisa siya. Ug iyang gibahin ang iyang mga tawo nga diha uban kaniya ug ang mga panon sa kahayopan ug ang mga baka ug ang mga kamilyo ngadto sa duha ka pundok.
8 Naghunahuna siya, “Kon moanhi si Esau ug patyon ang usa ka pundok, ang nahibiling pundok makaikyas.”
9 Unya miingon si Jacob, “O Dios sa akong amahan nga si Abraham ug Dios sa akong amahan nga si Isaac, O Ginoo nga miingon kanako, ‘Balik ngadto sa imong yuta ug sa imong kadugo, ug buhaton nako ang maayo kanimo,’
10 ako dili takos sa labing diyotay sa tanang gugmang walay paglubad ug sa tanang pagkamatinumanon nga imong gipakita sa imong sulugoon kay uban lamang sa akong sungkod milabang ako niining Jordan, apan karon nahimo ako nga duha na ka pundok.
11 Luwasa ako, naghangyo ako kanimo, gikan sa kamot sa akong igsoon, gikan sa kamot ni Esau, kay nahadlok ako kaniya, tingali ug moanhi siya ug patyon niya kaming tanan, ang mga inahan uban ang mga anak.
12 Apan ikaw gayod miingon, ‘Sa pagkatinuod, buhaton nako ang maayo ug ang imong mga kaliwat himoon nakong sama sa balas sa dagat nga dili maihap tungod sa kadaghan.’ ”
13 Busa nagpabilin siya didto niadtong gabhiona ug nagkuha siya gikan sa mga butang nga diha kaniya, usa ka gasa alang kang Esau nga iyang igsoon:
14 duha ka gatos ka buok kanding nga baye ug 20 ka buok kanding nga laki, duha ka gatos ka buok nga karnero nga baye ug 20 ka buok karnero nga laki,
15 30 ka gatasan nga kamilyo uban ang ilang mga nati, 40 ka buok baka nga baye ug napulo ka buok baka nga laki, 20 ka buok asno nga baye ug 10 ka buok laki.
16 Ug kini gitugyan niya sa mga kamot sa iyang mga sulugoon, matag panon gilain, ug siya miingon sa iyang mga sulugoon, “Una kamo kanako ug butangi ug sal-ang ang usa ka panon gikan sa usa ka panon.”
17 Ug gitugon niya sa nag-una, “Kon masugatan ikaw ni Esau nga akong igsoon ug pangutan-on ikaw niya, ‘Kang kinsa ikaw nga sakop? Ug asa ikaw paingon? Ug kang kinsa kanang mga dala nimo?’
18 Ingna siya, ‘Iya sa imong alagad nga si Jacob. Kini usa ka gasa nga iyang gipadala alang sa akong agalon nga si Esau ug ania na usab siya karon nagsunod kanamo.’ ”
19 Ug sa ingon, nagtugon usab siya sa ikaduha ug sa ikatulo ug sa tanan nga mga nagsunod sa mga panon, “Mao gihapon ang isulti ninyo kang Esau kon kamo masugatan niya.
20 Ug ingna siya ninyo, ‘Ania usab karon, ang imong alagad nga si Jacob, nagsunod kanamo.’ ” Kay siya naghunahuna, “Hupayon nako ang iyang kaligutgot pinaagi sa gasa nga nag-una kanako. Ug human niini, tan-awon nako ang iyang nawong, basin ug dawaton niya ako.”
21 Busa ang gasa nag-una kaniya apan siya nagpabilin niadtong gabhiona didto sa kampo.
22 Niadtong gabhiona nangandam siya ug gikuha niya ang iyang duha ka asawa, ug ang iyang duha ka sulugoon nga babaye ug ang iyang napulo ug usa ka anak ug mitabok sa labnganan sa Jabok.
23 Busa gikuha sila niya ug gipatabok sila sa suba, ug gipatabok usab niya ang tanan nga iya.
24 Ug nahibilin si Jacob nga nag-inusara, ug dihay tawo nga nakiglayog kaniya hangtod sa pagbanagbanag sa adlaw.
25 Ug sa pagkakita sa tawo nga siya dili makabuntog kang Jacob, gisumbag niya ang tampihak sa iyang bat-ang ug nalisa ang bat-ang ni Jacob samtang siya nakiglayog pa kaniya.
26 Ug siya miingon, “Buhii ako kay banagbanag na.” Apan mitubag kaniya si Jacob, “Dili ko ikaw buhian hangtod nga panalanginan nimo ako.”
27 Ug siya miingon kaniya, “Unsay imong ngalan?” Ug siya mitubag, “Si Jacob.”
28 Ug siya miingon, “Ang imong ngalan dili na tawgon ug Jacob kondili Israel, kay nakiglayog man ikaw sa Dios ug sa mga tawo ug midaog ikaw.”
29 Ug si Jacob miingon, “Naghangyo ako kanimo, isulti kanako ang imong ngalan.” Apan siya mitubag, “Nganong nangutana man ikaw sa akong ngalan?” Ug didto gipanalanginan niya siya.
30 Ug ginganlan ni Jacob kadtong dapita ug Peniel, nga nag-ingon, “Nakita nako ang Dios sa nawong ug nawong ug nagpabilin ako nga buhi.”
31 Ug nasidlakan siya sa adlaw sa iyang pagsaylo sa Peniel ug nagtakiang siya tungod sa iyang bat-ang.
32 Tungod niini hangtod karon, ang mga Israelinhon dili mokaon sa dapidapi kay naigo si Jacob niining bahina sa iyang bat-ang.