1 Human sa duha ka tuig, nagdamgo ang Paraon nga nagtindog siya sa daplin sa suba sa Nilo.
2 Nakita niya nga gikan sa suba sa Nilo mikawas ang pito ka baka nga nindot ug dagway ug tambok kaayo ug nanibsib sila sa kasagbotan.
3 Unya dihay laing pito ka baka nga mikawas gikan sa suba sa Nilo sunod kanila, ngil-ad ang ilang dagway ug niwang kaayo ug mibarog sila duol sa mga nindot nga baka didto sa daplin sa suba sa Nilo.
4 Ug ang mga baka nga ngil-ad ug dagway ug niwang, mikaon sa pito ka baka nga nindot ug tambok. Ug nakamata ang Paraon.
5 Ug nakatulog siya pagbalik ug nagdamgo sa ikaduhang higayon. Nakita niya nga dihay pito ka himsog ug bus-ok nga uhay nga mitubo sa usa ka punoan.
6 Unya sunod niini dihay mitubo nga pito ka uhay nga niwang ug lawos tungod sa hangin sa silangan.
7 Ug ang pito ka uhay nga niwang mikaon sa pito ka uhay nga himsog ug bus-ok. Ug nakamata ang Paraon, ug kadto usa ka damgo.
8 Busa sa pagkabuntag nahasol ang iyang espiritu ug nagsugo siya ug gipatawag niya ang tanan nga mga tigsalamangka sa Ehipto ug ang tanan niya nga mga maalamong tawo. Ug ang Paraon misugilon kanila sa iyang mga damgo apan walay bisan kinsa nga nakahubad sa kahulogan niini ngadto sa Paraon.
9 Unya ang pangulo sa mga tig-andam sa bino miingon sa Paraon, “Nahinumdom ako karong adlawa sa akong mga sayop.
10 Sa diha nga ang Paraon nasuko sa iyang mga alagad ug ako ug ang pangulo sa mga panadero gibalhog niya sa bilanggoan sa balay sa kapitan sa mga bantay,
11 nagdamgo kami sa maong gabii, siya ug ako, ang matag usa nagdamgo nga may kaugalingon nga mga kahulogan.
12 Ug uban kanamo didto ang usa ka batan-ong Hebreo nga sulugoon sa kapitan sa mga bantay. Ug siya gisuginlan namo niini ug siya mihubad sa kahulogan sa among mga damgo. Sa matag usa kanamo gihubad niya ang kahulogan.
13 Ug nahitabo nga natuman kini sumala sa gihubad kanamo, gipabalik ako sa akong katungdanan ug gipabitay ang panadero.”
14 Unya ang Paraon nagsugo ug gipatawag niya si Jose. Ug dali siya nga gipagula nila gikan sa bilanggoan. Ug human siya makapamalbas ug makailis sa iyang mga bisti, miadto siya sa Paraon.
15 Ug ang Paraon miingon kang Jose, “Ako nagdamgo ug walay bisan usa nga makahubad sa kahulogan niini. Nakadungog ako ug balita mahitungod kanimo, nga kon ikaw makadungog ug mga damgo, makahimo ikaw sa paghubad sa kahulogan niini.”
16 Ug si Jose mitubag sa Paraon, “Wala kini kanako, ang Dios mao ang maghatag sa maayo nga tubag ngadto sa Paraon.”
17 Unya ang Paraon miingon kang Jose, “Sa akong damgo, nagtindog ako sa daplin sa suba.
18 Mikawas gikan sa suba ang pito ka baka nga tambok ug nindot ug dagway ug sila nanibsib sa kasagbotan.
19 Ug dihay laing pito ka baka nga mikawas sunod kanila, daot, ngil-ad ug niwang kaayo. Sukad wala pa ako makakita ug sama niini ka ngil-ad sa tibuok nga yuta sa Ehipto.
20 Ug ang mga baka nga niwang ug ngil-ad mikaon sa unang pito ka baka nga tambok.
21 Ug sa nakaon na nila sila, dili mailhan nga nakakaon sila niini kay ngil-ad man gihapon sila sama sa sinugdan. Niana nakamata ako.
22 Unya nakita nako sa akong damgo nga dihay pito ka uhay nga himsog ug bus-ok nga mibuswak gikan sa usa ka punoan.
23 Ug dihay laing pito ka uhay nga kuyos, daot ug nalawos tungod sa hangin sa silangan, nga mibuswak sunod niini.
24 Ug ang mga uhay nga niwang mikaon sa pito ka uhay nga nindot. Gisugilon ko kini sa mga maalamon apan walay usa nga makahubad sa kahulogan niini ngari kanako.”
25 Unya si Jose miingon sa Paraon, “Ang damgo sa Paraon usa lamang. Ang Dios nagpadayag ngadto sa Paraon sa angay niyang buhaton.
26 Ang pito ka baka nga nindot nagkahulogan ug pito ka tuig ug ang mga uhay nga nindot nagkahulogan ug pito ka tuig; ang damgo usa lamang.
27 Ug ang pito ka baka nga niwang ug ngil-ad nga mikawas sunod niini nagkahulogan ug pito ka tuig, ug ang pito ka uhay nga walay unod ug nalawos tungod sa hangin sa silangan nagkahulogan ug pito ka tuig nga gutom.
28 Sama sa ako nang gisulti sa Paraon, ang Dios nagpadayag sa Paraon sa angay niyang buhaton.
29 Moabot ang pito ka tuig sa dakong kadagaya sa tibuok nga yuta sa Ehipto.
30 Apan human niana moabot ang pito ka tuig nga gutom ug ang tanan nga kadagaya malimtan sa yuta sa Ehipto ug ang gutom mout-ot sa yuta.
31 Ug kadtong kadagaya dili na mahinumdoman tungod sa gutom nga mosunod nga hilabihan gayod.
32 Ug tungod niini ang damgo gihimo sa makaduha nganha sa Paraon tungod kay ang maong butang gitakda sa Dios ug nga ang Dios maghimo niini sa dili madugay.
33 Busa, mangita karon ang Paraon ug usa ka tawo nga buotan ug maalamon ug ipahimutang siya ibabaw sa yuta sa Ehipto.
34 Buhaton kini sa Paraon ug magpahiluna usab siya ug mga piniyalan ibabaw sa kayutaan ug sila magkuha sa ikalima nga bahin sa mga abot sa yuta sa Ehipto sulod sa pito ka tuig nga kadagaya.
35 Ug ipatigom nila ang tanan nga makaon niining maayong mga tuig nga moabot, ug ang trigo nga moabot tigomon nila ubos sa pagbuot sa Paraon alang sa pagkaon sa kalungsoran ug kini patipigan nimo kanila.
36 Ug ang pagkaon andamon alang sa kayutaan, tagana sa pito ka tuig nga gutom nga mahitabo sa yuta sa Ehipto aron ang yuta dili maut-ot tungod sa gutom.”
37 Ang maong sugyot nakapahimuot sa Paraon ug sa tanan niyang mga alagad.
38 Ug ang Paraon nag-ingon sa iyang mga alagad, “Makakaplag ba kaha kita ug usa ka tawo nga sama niini, nga kaniya anaa ang Espiritu sa Dios?”
39 Busa ang Paraon miingon kang Jose, “Tungod kay ang Dios nagpahibalo kanimo niining tanan, walay si bisan kinsa nga hait ug salabotan ug maalamon nga sama kanimo.
40 Ikaw magmando sa akong panimalay ug sumala sa imong pulong, dumalahon nimo ang akong tibuok nga katawhan. Sa akong trono lamang nga ako labaw kanimo.”
41 Ug ang Paraon miingon kang Jose, “Tan-awa, gipahiluna ko ikaw ibabaw sa tibuok nga yuta sa Ehipto.”
42 Unya gikuha sa Paraon ang singsing nga silyo gikan sa iyang kamot ug gisul-ob kini sa kamot ni Jose ug gibistihan siya sa mga panapton nga pinong lino ug gibutangan siya ug usa ka kuwentas nga bulawan sa iyang liog.
43 Ug gipasakay siya sa ikaduha nga karwahi sa hari ug sila naninggit sa atubangan niya, “Pangluhod kamo.” Ug gipahiluna siya ibabaw sa tibuok nga yuta sa Ehipto.
44 Dugang pa ang Paraon miingon kang Jose, “Ako mao ang Paraon, walay tawo nga makaisa sa iyang kamot o sa iyang tiil sa tibuok nga yuta sa Ehipto kon walay pagtugot nimo.”
45 Ug ang Paraon nagngalan kang Jose ug Zafenat-panea ug gihatag kaniya ingon nga asawa si Asenat nga anak ni Potifera ang pari sa On. Ug milibot si Jose sa yuta sa Ehipto.
46 Si Jose nagpanuigon ug 30 ka tuig sa pag-alagad niya sa Paraon, ang hari sa Ehipto. Ug si Jose mibiya sa atubangan sa Paraon ug milibot sa tibuok nga yuta sa Ehipto.
47 Ug panahon sa pito ka tuig sa kadagaya, ang yuta naghatag ug daghan kaayong abot.
48 Ug gitigom niya sulod sa pito ka tuig ang tanan nga makaon nga diha sa yuta sa Ehipto, ug gitigom kini sa mga kamalig sa kalungsoran. Iyang gitigom diha sa matag lungsod ang makaon sa kaumahan nga libot sa maong lungsod.
49 Ug gitigom ni Jose ang trigo nga hilabihan ka daghan, sama sa balas sa dagat, hangtod nga wala na siya magtakos niini kay dili na gayod matakos.
50 Ug nangatawo kang Jose ang duha ka anak nga lalaki sa wala pa moabot ang tuig sa gutom. Sila gipanganak kaniya ni Asenat, nga anak ni Potifera nga pari sa On.
51 Ug gitawag ni Jose ang ngalan sa iyang kamagulangan ug Manases kay matod niya, “Gipalimtan sa Dios kanako ang tanan kong kalisdanan ug ang tibuok nga panimalay sa akong amahan.”
52 Ug ang ikaduha ginganlan niya ug Efraim, “Kay ang Dios naghimo kanako nga mabungahon diha sa yuta sa akong kasakitan.”
53 Ug natapos ang pito ka tuig sa kadagaya didto sa yuta sa Ehipto.
54 Ug misugod pag-abot ang pito ka tuig nga gutom sumala sa giingon ni Jose. Ug dihay gutom sa tanan nga kayutaan, apan sa tibuok nga yuta sa Ehipto dihay pagkaon.
55 Ug sa diha nga ang gutom gibati sa tibuok yuta sa Ehipto, ang katawhan mituaw ngadto sa Paraon alang sa pagkaon. Ug ang Paraon miingon ngadto sa tanan nga mga Ehiptohanon, “Pangadto kamo kang Jose ug buhata ninyo ang iyang isulti kaninyo.”
56 Ug sa diha nga ang gutom milukop na sa tibuok nga yuta, gibuksan ni Jose ang tanan nga kamalig ug gibaligyaan niya ang mga Ehiptohanon, kay dako kaayo ang gutom sa yuta sa Ehipto.
57 Ug ang tibuok kalibotan miadto sa Ehipto aron sa pagpamalit ug trigo gikan kang Jose, kay sa tibuok nga kalibotan milukop na ang gutom.