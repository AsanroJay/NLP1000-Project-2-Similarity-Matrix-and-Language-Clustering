1 Unya si Abraham nangasawa na usab ug lain, nga ginganlan ug Ketura.
2 Ug iyang gipanganak si Zimran, si Joksan, si Medan, si Midian, si Isbak ug si Sua.
3 Si Joksan mao ang amahan ni Seba ug ni Dedan. Ang mga kaliwat ni Dedan mao ang mga Asurihanon, Letusihanon ug Leumihanon.
4 Ang mga anak ni Midian mao sila si Efa, si Efer, si Hanok, si Abida ug si Eldaa. Silang tanan mao ang mga kaliwat ni Ketura.
5 Gihatag ni Abraham ang tanan nga iya ngadto kang Isaac.
6 Apan ngadto sa mga anak nga lalaki sa iyang mga puyopuyo, si Abraham mihatag kanila ug mga gasa. Ug sa dihang buhi pa siya gipalakaw niya sila layo kang Isaac nga iyang anak, ngadto sa silangan nga kayutaan.
7 Kini mao ang mga adlaw sa mga tuig sa kinabuhi ni Abraham, 175 ka tuig.
8 Si Abraham miginhawa sa iyang kataposan ug namatay siya nga tigulang na kaayo, ug hupong sa katuigan ug gitipon ngadto sa iyang katawhan.
9 Ug siya gilubong ni Isaac ug ni Ismael nga iyang mga anak didto sa langob sa Macpela, didto sa kapatagan ni Efron nga anak ni Zoar nga Hitihanon, sa silangan sa Mamre,
10 ang kapatagan nga gipalit ni Abraham gikan sa mga Hitihanon. Didto gilubong si Abraham uban kang Sarah nga iyang asawa.
11 Human sa kamatayon ni Abraham, si Isaac nga iyang anak gipanalanginan sa Dios. Ug mipuyo si Isaac sa Beer-lahai-roi.
12 Kini mao ang mga kaliwat ni Ismael, anak ni Abraham kang Hagar nga Ehiptohanon, ang ulipon nga babaye ni Sarah.
13 Ug mao kini ang mga ngalan sa mga anak nga lalaki ni Ismael nga ginganlan sumala sa han-ay sa ilang pagkahimugso: si Nebaiot, ang kamagulangan ni Ismael, ug si Kedar, si Abdeel, si Mibsam,
14 si Misma, si Duma, si Masa,
15 si Hadad, si Tema, si Jetur, si Nafis, ug si Kedema.
16 Mao kini ang mga anak nga lalaki ni Ismael ug ang ilang mga ngalan, sumala sa ilang mga lungsod ug sumala sa ilang mga banay, napulo ug duha ka pangulo sumala sa ilang mga panimalay.
17 Kini mao ang mga tuig sa kinabuhi ni Ismael, 137 ka tuig. Ug miginhawa siya sa iyang kataposan ug namatay siya ug gitipon sa iyang mga katawhan.
18 Sila mipuyo gikan sa Havila hangtod sa Sur nga atbang sa Ehipto, padulong sa Asiria ug nagpuyo siya nga kabatok sa tanan niyang mga kaigsoonan.
19 Kini mao ang mga kaliwat ni Isaac nga anak ni Abraham. Si Abraham mao ang amahan ni Isaac.
20 Ug si Isaac nagpanuigon ug 40 ka tuig sa pagpangasawa niya kang Rebecca nga anak ni Betuel nga Aramihanon, sa Padan-aram, ug igsoong babaye ni Laban nga Aramhanon.
21 Ug nag-ampo si Isaac sa Ginoo alang sa iyang asawa, tungod kay siya dili makaanak ug ang Ginoo mitubag sa iyang pag-ampo ug nagsamkon si Rebecca nga iyang asawa.
22 Ug ang mga bata nagdinuotay diha sa sulod niya ug miingon siya, “Kon mao kini, ngano nga mabuhi pa ako?” Ug siya miadto sa pagpangutana sa Ginoo .
23 Ug ang Ginoo mitubag kaniya, “Adunay duha ka nasod sa imong taguangkan, ug ang duha ka katawhan nga mangatawo gikan kanimo magkabahin, ang usa kusgan kay sa usa ug ang magulang mag-alagad sa manghod.”
24 Sa dihang miabot na ang mga adlaw aron siya manganak, tan-awa, dihay kaluha sa iyang taguangkan.
25 Ug ang una nga migula pulahon ug ang tibuok nga lawas sama sa usa ka bisti nga gisapawan ug balhibo, ug gitawag nila ang iyang ngalan ug Esau.
26 Human niini migula ang iyang igsoon nga lalaki, ug ang iyang kamot mikupot sa tikod ni Esau ug gitawag nila ang iyang ngalan ug Jacob. Ug si Isaac nagpanuigon ug 60 ka tuig sa dihang gipanganak na kini sila.
27 Sa dihang midako na ang mga bata, si Esau nahimong batid sa pagpangayam, tawo sa kapatagan, apan si Jacob tawo nga hilomon nga anaa kanunay sa sulod sa tolda.
28 Si Esau pinangga ni Isaac kay makakaon man siya sa pinangayaman niini, apan pinangga ni Rebecca si Jacob.
29 Unya nagluto si Jacob ug sud-an nga sinabawan ug miabot si Esau gikan sa kapatagan ug gigutom pag-ayo.
30 Ug si Esau miingon kang Jacob, “Pakan-a ako nianang pulapula nga sinabaw kay gigutom kaayo ako.” Busa ginganlan siya ug Edom.
31 Ug si Jacob miingon, “Ibaligya una kanako ang imong katungod sa pagkapanganay.”
32 Unya si Esau miingon, “Tan-awa, hapit na ako mamatay, unsay kapuslanan kanako sa akong katungod sa pagkapanganay?”
33 Si Jacob miingon, “Panumpa una kanako.” Ug siya nanumpa kaniya, ug gibaligya niya kang Jacob ang iyang katungod sa pagkapanganay.
34 Unya si Esau gihatagan ni Jacob ug pan ug sa linat-an nga mga liso ug siya mikaon ug miinom ug mitindog ug milakaw. Sa ingon niana gisalikway ni Esau ang iyang katungod sa pagkapanganay.