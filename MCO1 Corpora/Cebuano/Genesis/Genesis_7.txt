1 Unya ang Ginoo miingon kang Noe, “Sulod ngadto sa arka, ikaw ug ang tibuok nimong banay kay nakita nako nga ikaw matarong sa akong atubangan niining maong kaliwatan.
2 Pagdala ug pito ka parisan sa tanang hinlo nga mananap, ang laki ug ang baye, apan sa mga mananap nga hugaw, usa ka paris lamang, laki ug baye.
3 Pagdala usab ug pito ka parisan sa mga langgam sa kalangitan, laki ug baye aron sa pagpasanay sa ilang matang sa tibuok kalibotan.
4 Kay pito ka adlaw gikan karon, paulanan nako ang yuta sulod sa 40 ka adlaw ug 40 ka gabii ug puohon nako gikan sa nawong sa yuta ang tanan nakong gibuhat nga may kinabuhi.”
5 Ug gibuhat ni Noe ang tanan nga gisugo sa Ginoo kaniya.
6 Si Noe nagpanuigon ug unom ka gatos sa pag-abot sa lunop sa mga tubig sa ibabaw sa yuta.
7 Ug si Noe ug ang iyang mga anak nga lalaki ug ang iyang asawa ug ang mga asawa sa iyang mga anak nga uban kaniya misulod sa arka aron paglingkawas gikan sa mga tubig sa lunop.
8 Sa mga mananap nga hinlo ug sa mga mananap nga dili hinlo ug sa mga langgam, ug sa tanan nga nagkamang sa yuta,
9 sa tinagurha, sila nanulod ngadto sa arka ni Noe, laki ug baye, sumala sa sugo sa Dios kang Noe.
10 Ug unya tapos sa pito ka adlaw, ang mga tubig sa lunop misanap sa ibabaw sa yuta.
11 Sa ikaunom ka gatos nga tuig sa kinabuhi ni Noe, sa ikaduha nga bulan, sa ikanapulo ug pito nga adlaw sa bulan, niadto gayong adlawa mibuswak ang tanang tinubdan sa dako nga kahiladman ug ang mga tamboanan sa kalangitan nangaabli.
12 Ug dihay ulan sa ibabaw sa yuta sulod sa 40 ka adlaw ug 40 ka gabii.
13 Niadto gayong adlawa si Noe ug ang iyang mga anak, si Sem, si Ham, ug si Japhet, ug ang asawa ni Noe ug ang tulo ka asawa sa iyang mga anak, misulod uban kanila sa arka,
14 sila ug ang tanan nga mga mananap sumala sa ilang matang, ang tanan nga kahayopan sumala sa ilang matang, ug ang tanan nga mga mananap nga nagkamang sa ibabaw sa yuta sumala sa ilang matang, ug ang tanang mga langgam sumala sa ilang matang, ang tanang nagkalainlaing matang sa langgam.
15 Misulod sila ngadto sa arka uban ni Noe sa tinagurha, ang tanan nga unod nga may kinabuhi.
16 Ug ang mga nanulod, ang laki ug baye sa tanan nga unod, nanulod sumala sa sugo sa Dios kaniya, ug gitak-opan siya sa Ginoo didto sa sulod.
17 Nagpadayon ang lunop sulod sa 40 ka adlaw sa ibabaw sa yuta ug mitubo pag-ayo ang mga tubig ug mipalutaw sa arka gikan sa ibabaw sa yuta.
18 Milunop ang mga tubig ug mitubo pag-ayo sa ibabaw sa yuta ug ang arka naglutawlutaw sa ibabaw sa katubigan.
19 Ug milunop pag-ayo ang mga tubig sa ibabaw sa yuta, ug gilapawan ang tanang mga habog nga bukid sa ubos sa kalangitan.
20 Ug ang tubig milapaw sa mga bukid, milapaw kanila ug napulo ug lima ka maniko ang giladmon.
21 Ug nangamatay ang tanang unod nga naglihok sa ibabaw sa yuta, mga langgam, mga kahayopan, o mga ihalas nga mananap, tanang mga mananap nga anaa ibabaw sa yuta ug ang tanang mga tawo.
22 Ang tanan nga may kinabuhi, ang tanan nga diha sa uga nga yuta, nangamatay.
23 Iyang gilaglag ang tanang butang nga may kinabuhi diha sa nawong sa yuta, tawo ug ang kahayopan ug mga nagkamang sa yuta ug mga langgam sa kalangitan, nangalaglag sila gikan sa yuta ug ang nahibilin mao na lamang si Noe ug sila nga uban kaniya didto sa arka.
24 Ug ang mga tubig milunop sa ibabaw sa yuta sulod sa 150 ka adlaw.