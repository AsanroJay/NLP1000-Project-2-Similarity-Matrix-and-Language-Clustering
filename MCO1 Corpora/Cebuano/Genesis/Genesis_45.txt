1 Unya si Jose wala na makapugong sa iyang kaugalingon sa atubangan sa tanan nga diha sa iyang duol ug siya misinggit, “Papahawaa ninyo ang tanan.” Ug didto wala nay bisan kinsa nga nahibilin sa dihang si Jose nagpaila sa iyang kaugalingon ngadto sa iyang mga igsoon.
2 Ug siya mihilak ug kusog ug nakadungog ang mga Ehiptohanon ug nakadungog usab ang panimalay sa Paraon.
3 Ug si Jose miingon sa iyang mga igsoon, “Ako mao si Jose, buhi pa ba ang akong amahan?” Apan ang iyang mga igsoon wala makatubag kaniya kay sila nangalisang sa iyang atubangan.
4 Busa si Jose miingon sa iyang mga igsoon, “Duol kamo kanako.” Ug sila miduol. Ug siya miingon, “Ako mao si Jose nga inyong igsoon nga inyong gibaligya sa Ehipto.
5 Ug karon, ayaw ninyo ikasubo o ikasuko sa inyong kaugalingon nga ako gibaligya ninyo dinhi kay ang Dios nagpadala kanako sa pag-una kaninyo aron sa pagpatunhay sa kinabuhi.
6 Kay ang gutom ania sa yuta duha na karon ka tuig ug may nahibilin pa nga lima ka tuig nga walay pagdaro o pag-ani.
7 Ug ang Dios nagpadala kanako una kaninyo aron sa pagpatunhay kaninyo ingon nga salin dinhi sa yuta ug aron daghan ang mabuhi alang kaninyo.
8 Busa dili kamo ang nagpadala kanako dinhi, kondili ang Dios ug siya naghimo kanako nga amahan sa Paraon ug agalon sa tibuok niya nga panimalay ug tigmando sa tibuok nga yuta sa Ehipto.
9 Pagdali kamo ug adtoa ang akong amahan ug ingna ninyo siya, ‘Mao kini ang giingon sa imong anak nga si Jose, “Ang Dios naghimo kanako nga agalon sa tibuok Ehipto. Dali ngari kanako. Ayaw pagdugay.
10 Ikaw mopuyo sa yuta sa Gosen, ug ikaw mahiduol kanako, ikaw ug ang imong mga anak ug ang mga anak sa imong mga anak, ang imong mga panon ug ang imong kahayopan ug ang tanan nga imo.
11 Ug didto ako magsangkap kanimo kay may nahibilin pa nga lima ka tuig sa gutom, tingali unya ug mahutdan ikaw ug ang imong panimalay ug ang tanan nga imo.” ’
12 Ug karon ang inyong mga mata nakakita, ug ang mga mata sa akong igsoon nga si Benjamin nga ang akong baba mao ang nagsulti kaninyo.
13 Busa kinahanglang isugilon ninyo sa akong amahan ang tibuok nakong himaya sa Ehipto ug ang tanan nga inyong nakita. Pagdali kamo ug dad-a ninyo dinhi kanako ang akong amahan.”
14 Ug migakos siya sa liog ni Benjamin nga iyang igsoon ug mihilak siya ug si Benjamin usab mihilak nga naggakos diha sa iyang liog.
15 Ug mihalok siya sa tanan niyang mga igsoon ug mihilak tungod kanila, ug human niini nakigsulti kaniya ang iyang mga igsoon.
16 Sa diha nga ang balita miabot sa balay sa Paraon, “Ang mga igsoon ni Jose miabot,” kini nakapahimuot pag-ayo sa Paraon ug sa iyang mga ulipon.
17 Ug miingon ang Paraon kang Jose, “Ingna ang imong mga igsoon, ‘Buhata ninyo kini: kargahi ninyo ang inyong mga hayop ug lakaw kamo, pauli sa yuta sa Canaan,
18 ug kuhaa ninyo ang inyong amahan, ug ang inyong mga panimalay, ug anhi kamo ug ako maghatag kaninyo sa labing maayo nga yuta sa Ehipto ug magkaon kamo sa kinatambokan sa yuta.’
19 Gisugo usab ikaw sa pag-ingon, ‘Buhata ninyo kini. Pagdala kamo ug mga sakyanan gikan sa yuta sa Ehipto alang sa inyong mga anak ug sa inyong mga asawa. Kuhaa ninyo ang inyong amahan ug anhi kamo.
20 Ug ayaw paghunahuna sa inyong mga katigayonan, kay ang labing maayo sa tibuok nga yuta sa Ehipto inyo.’ ”
21 Ug ang mga anak ni Israel mihimo niini. Ug gihatagan sila ni Jose ug mga sakyanan sumala sa sugo sa Paraon ug sila gihatagan niya ug makaon alang sa ilang panaw.
22 Sa matag usa kanila mihatag siya ug mga ilisan nga bisti ug kang Benjamin mihatag siya ug tulo ka gatos ka siklo nga plata ug lima ka maayong bisti.
23 Sa iyang amahan siya nagpadala ug napulo ka asno nga laki nga gikargahan ug mga maayong butang sa Ehipto, ug napulo ka asno nga baye nga gikargahan ug trigo, ug pan ug pagkaon alang sa iyang amahan diha sa dalan.
24 Busa iyang gipalakaw ang iyang mga igsoon, ug sa paggikan niya siya miingon kanila, “Ayaw kamo pag-away sa dalan.”
25 Ug mitungas sila gikan sa Ehipto ug miabot sa yuta sa Canaan ngadto kang Jacob nga ilang amahan.
26 Ug sila misugilon kaniya, “Si Jose buhi pa ug siya mao ang tigmando sa tibuok nga yuta sa Ehipto.” Ug ang iyang kasingkasing naluya, kay siya wala motuo kanila.
27 Apan sa dihang gisugilon nila kaniya ang tanan nga mga pulong ni Jose nga iyang gisulti kanila ug nakita niya ang mga sakyanan nga gipadala ni Jose aron sa pagdala kaniya, ang espiritu ni Jacob nga ilang amahan nadasig pag-usab.
28 Unya si Israel miingon, “Igo na kini, si Jose nga akong anak buhi pa diay, ako moadto ug motan-aw kaniya sa dili pa ako mamatay.”