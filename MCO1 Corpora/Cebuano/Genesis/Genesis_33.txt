1 Unya si Jacob miyahat sa iyang mga mata ug milantaw ug nakita niya si Esau ug ang upat ka gatos ka tawo uban kaniya nga nagsingabot. Busa gibahinbahin niya ang mga bata kang Lea ug kang Raquel ug sa duha ka sulugoon nga babaye.
2 Ug gibutang niya ang mga sulugoon nga babaye ug ang ilang mga bata sa unahan ug gipasunod si Lea ug ang iyang mga bata ug si Raquel ug si Jose didto sa ulahi.
3 Ug siya mao ang nag-una kanila ug miyukbo siya ngadto sa yuta sa makapito, hangtod nga miabot siya sa iyang igsoon.
4 Apan si Esau midagan sa pagsugat kaniya ug migakos kaniya ug mipauraray sa iyang liog ug mihalok kaniya ug nanghilak sila.
5 Sa dihang giyahat ni Esau ang iyang mga mata ug nakita niya ang mga babaye ug ang mga bata, siya miingon, “Kinsa ba kini sila nga kuyog kanimo?” Ug si Jacob miingon, “Ang mga bata nga tungod sa kaluoy sa Dios gihatag niya sa imong ulipon.”
6 Unya miduol ang mga sulugoon nga babaye ug ang ilang mga bata ug nangyukbo sila.
7 Ug miduol usab si Lea uban sa iyang mga bata ug nangyukbo sila ug sa ulahi miduol si Jose ug si Raquel ug nangyukbo usab sila.
8 Si Esau miingon, “Unsa bay ipasabot nimo niadtong mga pundok nga akong nasugatan?” Ug siya mitubag, “Aron kahimut-an ako sa mga mata sa akong agalon.”
9 Apan si Esau miingon, “Aduna akoy igo, igsoon ko. Tipigi lamang ang anaa kanimo.”
10 Ug si Jacob miingon, “Dili, naghangyo ako kanimo. Kon ako nakakaplag karon ug kahimuot diha sa imong mga mata, dawata ang akong gasa gikan sa akong mga kamot, kay sa pagkatinuod, ang pagkakita nako sa imong nawong, sama sa pagkakita nako sa nawong sa Dios, kay gidawat nimo ako uban ang kahimuot.
11 Naghangyo ako kanimo, dawata ang akong gasa nga gidala kanimo, kay ang Dios naluoy kanako ug kay ako adunay igo.” Ug siya namugos kaniya busa gidawat niya kini.
12 Unya si Esau miingon, “Mopadayon kita sa atong panaw ug ako mag-una kanimo.”
13 Apan si Jacob miingon kaniya, “Ang akong agalon nahibalo nga ang mga bata huyang ug nga aduna akoy mga karnero ug mga baka nga bag-ong nanganak ug kon malabihan sila sa paglakaw sa usa ka adlaw, mangamatay ang tanan nga mga panon sa karnero.
14 Una na lamang, akong agalon, ug ako maglakaw sa hinayhinay, sumala sa paglakaw sa kahayopan nga naglakaw una kanako, ug sa lakang sa mga bata hangtod nga makadangat ako sa akong agalon didto sa Seir.”
15 Busa si Esau miingon, “Ibilin nako karon ang uban sa akong mga tawo nga mikuyog kanako.” Apan siya miingon, “Unsa ba ang kinahanglan niini? Makakaplag unta ako ug kahimuot sa mga mata sa akong agalon.”
16 Busa si Esau mipauli niadtong adlawa padulong sa Seir.
17 Apan si Jacob mipanaw padulong sa Sucot ug nagtukod siya didto sa iyang balay, ug nagbuhat siya ug mga balongbalong alang sa iyang kahayopan. Busa ang ngalan niadtong dapita gitawag ug Sucot.
18 Midangat si Jacob nga malinawon didto sa lungsod sa Sekem nga anaa sa yuta sa Canaan gikan sa Padan-aram ug nagkampo siya sa atubangan sa lungsod.
19 Ug gikan sa mga anak ni Hamor nga amahan ni Sekem, gipalit niya balig usa ka gatos ka buok salapi ang luna sa yuta diin didto niya gipabarog ang iyang tolda.
20 Ug gipatindog niya didto ang usa ka halaran, ug kini ginganlan niya, “Dios, ang Dios ni Israel.”