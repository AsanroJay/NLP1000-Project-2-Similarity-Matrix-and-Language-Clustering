1 Unya nahibaloan ni Jacob nga may trigo didto sa Ehipto ug miingon siya sa iyang mga anak, “Nganong nagtinan-away man kamo?”
2 Ug siya miingon, “Nakadungog ako nga sa Ehipto adunay trigo. Pangadto kamo ug pamalit kamo ug pagkaon didto alang kanato aron kita mabuhi ug dili mangamatay.”
3 Busa ang napulo ka igsoon ni Jose miadto sa Ehipto aron sa pagpalit ug trigo gikan didto.
4 Apan si Benjamin nga igsoon ni Jose wala ipadala ni Jacob uban sa iyang mga igsoon kay nahadlok siya nga may moabot kaniya nga kadaot.
5 Busa ang mga anak ni Israel miadto aron sa pagpalit ug trigo kuyog niadtong uban nga miadto, kay ang gutom miabot sa yuta sa Canaan.
6 Niadtong panahona si Jose maoy gobernador sa yuta, siya mao ang nagbaligya sa pagkaon ngadto sa tanang katawhan sa yuta. Ug ang mga igsoong lalaki ni Jose nangabot, ug miyukbo atubangan kaniya ug ang ilang mga nawong paatubang sa yuta.
7 Ug si Jose nakakita sa iyang mga igsoon ug siya nakaila kanila apan gipakasama niya sila sa langyaw ug nagsulti kanila nga walay kalumo. Miingon siya, “Diin kamo gikan?” Sila miingon, “Gikan kami sa yuta sa Canaan ug mopalit unta kami ug pagkaon.”
8 Ug sa ingon si Jose nakaila sa iyang mga igsoon apan sila wala makaila kaniya.
9 Ug nahinumdom si Jose sa mga damgo nga iyang gidamgo mahitungod kanila ug siya miingon kanila, “Mga tigpaniid kamo, mianhi kamo aron sa pagpaniid unsay kahuyang sa nasod.”
10 Ug sila miingon kaniya, “Dili intawon among agalon, ang imong mga ulipon mianhi aron sa pagpalit ug pagkaon.
11 Kaming tanan mga anak sa usa ka tawo. Kami mga tawo nga matinud-anon, ang imong mga ulipon dili gayod mga tigpaniid.”
12 Ug siya miingon kanila, “Dili! Ang inyong gianhi mao gayod ang pagpaniid unsay kahuyang sa nasod.”
13 Ug sila miingon, “Kami nga imong mga ulipon, napulo ug duha ka magsoon, mga anak sa usa ka tawo sa Canaan. Ug tan-awa, ang kamanghoran namo atua karon kauban sa among amahan ug ang usa wala na.”
14 Ug si Jose miingon kanila, “Mao gayod kana sama sa akong giingon nga mga tigpaniid kamo.
15 Tungod niini sulayan kamo, tungod sa kinabuhi sa Paraon, dili kamo makabiya dinhi gawas kon moanhi ang inyong kamanghoran nga igsoon.
16 Sugoa ang usa kaninyo ug ipakuha ang inyong igsoon nga lalaki ug magpabilin kamo sa bilanggoan aron masuta ang inyong mga pulong kon adunay kamatuoran diha kaninyo, kay kon dili, tungod sa kinabuhi sa Paraon kamo mga tigpaniid gayod.”
17 Ug silang tanan iyang gibutang sa bilanggoan sulod sa tulo ka adlaw.
18 Sa ikatulo nga adlaw si Jose miingon kanila, “Buhata ninyo kini ug mabuhi kamo kay ako may kahadlok sa Dios.
19 Kon kamo mga tawo nga matinud-anon, ibilin ang usa sa inyong mga igsoon ingon nga binilanggo sa balay nga gibutangan kaninyo. Apan panglakaw kamo ug pagdala kamo ug trigo alang sa kagutom sa inyong mga panimalay.
20 Ug dad-a ninyo dinhi kanako ang inyong igsoon nga kamanghoran. Sa ingon niana, masuta ang inyong mga pulong ug dili kamo mangamatay.” Ug gibuhat nila kini.
21 Unya miingon sila sa usa ug usa, “Matuod gayod nga kita nakasala batok sa atong igsoon kay nakita nato ang kapaitan sa iyang kalag sa pagpangaliyupo niya kanato apan wala kita mamati kaniya, tungod niana miabot kanato kining maong kapaitan.”
22 Ug si Ruben mitubag kanila, “Wala ba ako magsulti kaninyo, ‘Ayaw kamo pagpakasala batok sa bata?’ Apan wala gayod kamo mamati. Busa karon, ang iyang dugo gipaningil na.”
23 Ug sila wala mahibalo nga si Jose nakasabot kanila kay dihay tighubad uban kanila.
24 Ug siya mibiya kanila ug mihilak ug unya siya mibalik kanila ug misulti kanila. Ug iyang gikuha si Simeon ug gigapos niya siya sa atubangan sa ilang mga mata.
25 Unya si Jose nagsugo nga pun-on ang ilang mga sudlanan sa trigo ug ipauli ang salapi sa matag usa diha sa iyang sako ug hatagan sila ug balon alang sa ilang panaw. Ug kini gibuhat ngadto kanila.
26 Unya ilang gikarga ang ilang trigo sa ilang mga asno ug mibiya sila gikan didto.
27 Ug sa diha nga ang usa kanila miabli sa iyang sako aron sa paghatag ug makaon sa iyang asno didto sa abotanan, nakita niya ang iyang salapi nga diha sa baba sa iyang sako.
28 Ug miingon siya sa iyang mga igsoon, “Ang akong salapi giuli kanako ug tan-awa, ania pa sa akong sako!” Ug tungod niini gikulbaan sila ug miatubang sa usa ug usa nga nagkurog ug nag-ingon, “Unsa ba kining gibuhat sa Dios kanato?”
29 Sa pag-abot nila kang Jacob nga ilang amahan didto sa yuta sa Canaan, gisuginlan nila siya sa tanan nga nahitabo kanila nga nag-ingon,
30 “Ang tawo, ang agalon sa yuta, nagsulti kanamo nga walay kalumo ug kami gipasanginlan niya nga mga tigpaniid niadtong yutaa.
31 Apan kami miingon kaniya, ‘Kami mga tawo nga matinud-anon, dili gayod kami mga tigpaniid.
32 Kami napulo ug duha ka magsoon nga anak sa among amahan, ang usa wala na ug ang kamanghoran atua sa among amahan sa yuta sa Canaan.’
33 Ug ang tawo, ang agalon sa yuta miingon kanamo, ‘Niini masuta nako kon kamo mga tawo nga matinud-anon: ibilin ninyo kanako ang usa sa inyong mga igsoon, ug pagdala kamo ug pagkaon alang sa gutom sa inyong mga panimalay, ug panglakaw kamo.
34 Ug dad-a ninyo nganhi kanako ang inyong igsoon nga kamanghoran. Unya masayod ako nga kamo dili mga tigpaniid kondili mga tawo nga matinud-anon. Sa ingon niini ihatag nako kaninyo ang inyong igsoon ug magpatigayon kamo sa yuta.’ ”
35 Ug sa dihang gihabwaan nila ang ilang mga sako, nakita nila diha sa tagsatagsa nila ka sako ang ilang putos sa salapi. Ug sa diha nga sila ug ang ilang amahan nakakita sa ilang mga putos sa salapi, nangahadlok sila.
36 Unya ang ilang amahan nga si Jacob miingon kanila, “Gikuha ninyo kanako ang akong mga anak. Si Jose wala na ug si Simeon wala na usab ug si Benjamin dad-on ninyo. Kining tanan miabot kanako.”
37 Busa si Ruben misulti sa iyang amahan nga nag-ingon, “Patya ang akong duha ka anak nga lalaki kon siya dili nako ibalik kanimo. Itugyan siya sa akong kamot ug siya ibalik nako kanimo.”
38 Apan siya miingon, “Dili molugsong uban kaninyo ang akong anak kay ang iyang igsoon patay na ug siya na lamang ang nahibilin. Ug kon mahitabo kaniya ang kadaot sa dalan nga inyong laktan, kamo naghatod sa ubanon nakong ulo nga puno sa kasakit ngadto sa Sheol.”