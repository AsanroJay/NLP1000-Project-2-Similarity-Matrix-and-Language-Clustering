1 Ang Ginoo miduaw kang Sarah sumala sa gisulti niya ug ang Ginoo mibuhat ngadto kang Sarah sumala sa iyang gisaad.
2 Ug nagsamkon si Sarah ug nanganak ug usa ka bata nga lalaki kang Abraham sa tigulang na siya, sa panahon nga gisulti sa Dios kaniya.
3 Ug ginganlan ni Abraham ug Isaac ang iyang anak nga lalaki nga gipanganak ni Sarah kaniya.
4 Ug gituli ni Abraham ang iyang anak nga si Isaac sa dihang walo na siya ka adlaw, sumala sa sugo sa Dios.
5 Si Abraham usa ka gatos ka tuig na ang kagulangon sa dihang natawo kaniya si Isaac nga iyang anak.
6 Ug si Sarah miingon, “Ang Dios nagpakatawa kanako aron ang tanan nga makadungog magkatawa uban kanako.”
7 Ug miingon siya, “Kinsa bay makasulti kang Abraham nga si Sarah magpasuso sa mga bata? Kay ako nanganak alang kaniya sa usa ka bata nga lalaki, sa tigulang na siya.”
8 Ug mitubo ang bata ug gilutas siya. Ug naghikay si Abraham ug usa ka dakong kombira sa adlaw sa paglutas kang Isaac.
9 Nakita ni Sarah nga ang anak ni Hagar nga Ehiptohanon, nga iyang gipanganak kang Abraham, nagduladula uban sa iyang anak nga si Isaac.
10 Busa miingon siya kang Abraham, “Hinginli kining ulipon nga babaye ug ang iyang anak, kay ang anak sa babayeng ulipon dili makapanunod uban sa akong anak nga si Isaac.”
11 Ug ang maong butang nakapasubo pag-ayo kang Abraham tungod sa iyang anak.
12 Ug ang Dios miingon kang Abraham, “Ayaw pagsubo tungod sa bata nga lalaki ug tungod sa imong ulipon nga babaye. Ang tanan nga gisulti ni Sarah kanimo himoa kay gikan kang Isaac nganlan ang imong mga kaliwat.
13 Ug gikan usab sa anak sa ulipon nga babaye himoon nako ang usa ka nasod, tungod kay siya imong kaliwat.”
14 Ug si Abraham mibangon pagsayo sa buntag ug mikuha ug pan ug tubig nga sinulod sa sudlanang panit ug kini gihatag niya kang Hagar, ug gipapas-an kaniya ug gihatag kaniya ang bata, ug si Hagar gipalakaw niya. Ug migikan siya, naglatagaw sa kamingawan sa Beer-seba.
15 Sa dihang nahurot ang tubig sa sudlanan, gibiyaan niya ang bata sa ilalom sa kalibonan.
16 Ug milakaw siya ug milingkod sa iyang atbang nga may igong gilay-on, ingon sa gilay-on sa usa ka pagbuhi sa pana, kay miingon siya, “Hinaot unta nga dili ako makakita sa kamatayon sa bata.” Ug milingkod si Hagar atbang sa bata ug mipatugbaw ang bata sa iyang tingog ug mihilak.
17 Ug nadungog sa Dios ang tingog sa bata ug ang anghel sa Dios mitawag kang Hagar gikan sa langit, ug miingon kaniya, “Unsay nakapaguol kanimo, Hagar? Ayaw kahadlok, kay ang Dios nakadungog sa tingog sa bata diin atua siya.
18 Tindog, sakwata ang bata ug kupti siya pag-ayo sa imong kamot, kay himoon nako siya nga usa ka dakong nasod.”
19 Ug gipabuka sa Dios ang mga mata ni Hagar ug nakita niya ang usa ka atabay sa tubig ug miadto siya ug gipuno niya ang panit nga sudlanan sa tubig ug gipainom niya ang bata.
20 Ug ang Dios nag-uban sa bata ug midako siya. Nagpuyo siya sa kamingawan ug nahimo siyang hanas sa pagpamana.
21 Ug nagpuyo siya sa kamingawan sa Paran ug ang iyang inahan nagpili alang kaniya ug usa ka asawa gikan sa yuta sa Ehipto.
22 Niadtong panahona si Abimelek ug si Picol nga pangulo sa iyang kasundalohan miingon kang Abraham, “Ang Dios nag-uban kanimo diha sa tanan nimong gibuhat.
23 Busa karon, panumpa kanako tungod sa Dios, nga dili ka maglimbong kanako o sa akong mga anak ug sa akong mga kaliwat kondili nga sama sa kaayo nga akong gibuhat nganha kanimo, mao usab ang buhaton nimo ngari kanako ug ingon man sa yuta nga imong gilangyawan.”
24 Ug si Abraham miingon, “Ako manumpa.”
25 Unya si Abraham nagmulo kang Abimelek tungod sa usa ka atabay sa tubig nga giilog sa mga sulugoon ni Abimelek.
26 Si Abimelek miingon, “Wala ako mahibalo kon kinsa ang nagbuhat niana, wala usab ikaw magsulti kanako, wala usab ako makadungog niana kondili karon lamang adlawa.”
27 Ug nagkuha si Abraham ug mga karnero ug mga baka, ug gihatag niya kini kang Abimelek ug silang duha nagbuhat ug usa ka kasabotan.
28 Ug naglain si Abraham ug pito ka buok nating karnero nga baye.
29 Ug si Abimelek miingon kang Abraham, “Unsa bay kahulogan nianang pito ka nating karnero nga baye nga imong gilain?”
30 Ug siya miingon, “Kanang pito ka nating karnero nga baye, kuhaon nimo sa akong kamot aron nga sila mahimong saksi nga ako ang mikalot sa maong atabay.”
31 Tungod niini, kadtong dapita ginganlan ug Beer-seba kay didto nanumpa silang duha sa usa ka panaad.
32 Busa nagbuhat sila ug usa ka kasabotan didto sa Beer-seba ug mitindog si Abimelek ug si Picol nga pangulo sa kasundalohan ug namauli ngadto sa yuta sa mga Filistihanon.
33 Ug si Abraham nagtanom ug usa ka kahoy nga tamarisko didto sa Beer-seba ug didto mitawag siya sa ngalan sa Ginoo nga walay kataposan nga Dios.
34 Ug nagpuyo si Abraham didto sa yuta sa mga Filistihanon sulod sa daghang mga adlaw.