1 Wala madugay human niini, ang tig-andam sa bino sa hari sa Ehipto, ug ang iyang panadero nakapasuko sa ilang agalon nga hari sa Ehipto.
2 Ug nasuko ang Paraon batok sa iyang duha ka tinugyanan, sa pangulo sa mga tig-andam sa bino ug sa pangulo sa mga panadero.
3 Ug gipabantayan niya sila didto sa balay sa kapitan sa mga bantay, didto sa bilanggoan diin si Jose nabilanggo.
4 Ug ang kapitan sa mga bantay mitugyan kanila ngadto kang Jose ug siya miatiman kanila ug sila nagpadayon nga binilanggo sulod sa pipila ka adlaw.
5 Unya usa ka gabii niana, silang duha nagdamgo, ang tig-andam sa bino ug ang panadero nga nabilanggo didto sa bilanggoan, ang matag usa sa iyang damgo ug ang matag damgo may kaugalingong kahulogan.
6 Sa pagsulod ni Jose ngadto kanila sa pagkabuntag aron sa pagtan-aw kanila, nakita niya nga nagsubo sila.
7 Busa nangutana siya sa mga tinugyanan sa Paraon nga kauban niya sa bilanggoan didto sa balay sa iyang agalon, “Nganong nasubo man ang inyong mga nawong karon?”
8 Ug sila miingon kaniya, “Nagdamgo kaming duha ug walay usa nga makahubad.” Ug si Jose miingon kanila, “Dili ba iya sa Dios ang paghubad sa kahulogan? Palihog isugilon kini kanako.”
9 Busa ang pangulo sa mga tig-andam ug bino misugilon kang Jose sa iyang damgo ug miingon kaniya, “Sa akong damgo, dihay usa ka punoan sa paras sa akong atubangan.
10 Ug sa punoan sa paras dihay tulo ka sanga ug sa dihang kini namutot, ang mga bulak niini namuklad, ug ang iyang mga pinungpong nga bunga nahimong mga hinog nga paras.
11 Ug ang kupa sa Paraon diha sa akong kamot ug gikuha nako ang mga paras ug gipuga kini sa kupa sa Paraon ug gitunol nako ang kupa ngadto sa kamot sa Paraon.”
12 Unya si Jose miingon kaniya, “Mao kini ang kahulogan sa imong damgo, ang tulo ka sanga nagkahulogan ug tulo ka adlaw.
13 Human sa tulo ka adlaw bayawon sa Paraon ang imong ulo ug ikaw mahiuli sa imong buluhaton ug magtunol ikaw sa Paraon sa kupa, sama sa gibuhat nimo kaniadto sa diha nga ikaw tig-andam pa sa iyang kupa.
14 Apan hinumdomi unya ako sa dihang maayo na ang imong kahimtang, ug naghangyo ako kanimo nga kaluy-an nimo ako ug isugilon nimo ako sa Paraon aron ako makuha gikan niining balaya.
15 Kay sa pagkatinuod, gikawat ako gikan sa yuta sa mga Hebreo, ug dinhi usab wala akoy nahimo nga kinahanglan ila akong bilanggoon.”
16 Sa dihang nakita sa pangulo sa mga panadero nga ang hubad sa damgo maayo, siya miingon kang Jose, “Ako usab nagdamgo, dihay tulo ka bukag nga torta sa ibabaw sa akong ulo.
17 Ug diha sa kinaibabwan nga bukag gibutang ang tanang matang sa linuto nga pagkaon alang sa Paraon apan ang mga langgam mikaon niini gikan sa bukag nga diha sa ibabaw sa akong ulo.”
18 Unya mitubag si Jose, “Kini mao ang kahulogan niini, ang tulo ka bukag mao ang tulo ka adlaw.
19 Human sa tulo ka adlaw punggoton sa Paraon ang imong ulo gikan kanimo ug ikaw ipabitay niya sa usa ka kahoy ug ang mga langgam mangaon sa imong unod gikan kanimo.”
20 Sa ikatulo nga adlaw, ang adlawng natawhan sa Paraon, naghimo siya ug kombira alang sa tanan niyang mga alagad. Ug gibayaw niya ang ulo sa pangulo sa mga tig-andam sa bino, ug ang ulo sa pangulo sa mga panadero, atubangan sa tanan niyang mga alagad.
21 Iyang gipabalik sa iyang katungdanan ang pangulo sa mga tig-andam sa bino ug gihatag kaniya ang kupa ngadto sa kamot sa Paraon.
22 Apan iyang gipabitay ang pangulo sa mga panadero, ingon sa gihubad ni Jose kanila.
23 Apan ang pangulo sa mga tig-andam sa bino wala mahinumdom kang Jose, hinuon nalimot kaniya.