1 Ug gipanalanginan sa Dios si Noe ug ang iyang mga anak, ug miingon kanila, “Sanay kamo ug panaghan, ug pun-a ninyo ang yuta.
2 Ang kahadlok ug ang kalisang kaninyo maanaa sa tanang mananap sa yuta ug sa tanan nga langgam sa kalangitan, sa tanan nga nagkamang sa yuta ug sa tanan nga mga isda sa dagat. Nganha sa inyong kamot gitugyan sila.
3 Ang tanang butang nga naglihok ug buhi mahimong pagkaon alang kaninyo, ug ingon nga gihatag nako kaninyo ang mga lunhawng tanom, gihatag nako kaninyo ang tanan.
4 Apan lamang, ayaw ninyo kaona ang unod uban ang kinabuhi niini, nga mao ang dugo.
5 Kay ang dugo nga inyong kinabuhi paninglon gayod nako sa tanang mananap paninglon nako kini ug sa tawo. Sa matag igsoon sa tawo paninglon nako ang kinabuhi sa tawo.
6 Si bisan kinsa nga magpaagas ug dugo sa tawo, pinaagi sa tawo ang iyang dugo paagason, kay gibuhat sa Dios ang tawo sama sa iyang dagway.
7 Pagmabungahon ug panaghan kamo, sanay kamo pag-ayo sa ibabaw sa yuta ug panaghan kamo diha niini.”
8 Unya ang Dios miingon kang Noe ug sa iyang mga anak nga uban kaniya,
9 “Ug tan-awa, ako maghimo sa akong kasabotan uban kaninyo ug sa inyong kaliwatan sunod kaninyo,
10 ug uban sa tanan nga binuhat nga buhi nga anaa uban kaninyo, ang mga langgam, ang mga kahayopan ug ang tanang mananap sa yuta nga anaa uban kaninyo, lakip ang tanan gayod nga migawas sa arka.
11 Ug lig-onon nako ang akong kasabotan uban kaninyo, nga dili na puohon pag-usab ang tanan nga unod pinaagi sa mga tubig sa lunop, ug wala na gayoy lunop nga maglaglag sa yuta.”
12 Ug miingon ang Dios, “Kini mao ang timaan sa kasabotan nga akong gihimo tali kanako ug kaninyo ug sa tanan nga binuhat nga buhi nga anaa uban kaninyo, alang sa mga kaliwatan nga umaabot.
13 Ang akong bangaw ibutang nako diha sa panganod, ug mahimo kini nga usa ka timaan sa kasabotan tali kanako ug sa yuta.
14 Ug sa dihang magpadala ako ug dag-om sa ibabaw sa yuta, ug ang bangaw makita sa panganod,
15 hinumdoman nako ang akong kasabotan, tali kanako ug kaninyo ug sa tanan nga binuhat nga buhi, sa tanang matang sa unod, ang mga tubig dili na gayod mahimong lunop aron laglagon ang tanan nga unod.
16 Sa diha nga ang bangaw anaa sa panganod, tan-awon nako kini aron hinumdoman nako ang kasabotan nga dayon tali sa Dios ug sa tanang binuhat nga buhi, sa tanang matang sa unod nga anaa ibabaw sa yuta.”
17 Busa ang Dios miingon kang Noe, “Kini mao ang timaan sa kasabotan nga akong gihimo tali kanako ug sa tanang unod nga anaa ibabaw sa yuta.”
18 Ang mga anak nga lalaki ni Noe nga nanggawas gikan sa arka mao sila si Sem, si Ham, ug si Japhet. Si Ham mao ang amahan ni Canaan.
19 Kining tulo mao ang mga anak nga lalaki ni Noe ug gikan kanila napuno ang tibuok nga yuta.
20 Ug si Noe nga usa ka mag-uuma, maoy unang nagtanom ug parasan,
21 ug miinom siya sa bino ug nahubog siya, ug mihigda nga hubo sulod sa iyang tolda.
22 Ug si Ham nga amahan ni Canaan nakakita sa pagkahubo sa iyang amahan, ug siya misugilon sa iyang duha ka igsoon nga didto sa gawas.
23 Unya si Sem ug si Jafet mikuha ug usa ka bisti, ug kini gibutang nila sa ibabaw sa ilang mga abaga ug naglakaw nga nagtalikod, ug gitabonan nila ang pagkahubo sa ilang amahan ug gilingiw nila ang ilang mga nawong ug wala sila makakita sa pagkahubo sa ilang amahan.
24 Sa dihang nakamata si Noe gikan sa iyang pagkahubog, ug sa pagkahibalo niya sa gibuhat kaniya sa iyang anak nga kamanghoran,
25 siya miingon, “Tinunglo si Canaan, mahimo siyang ulipon sa mga ulipon ngadto sa iyang mga igsoon.”
26 Ug miingon usab siya, “Panalanginan sa Ginoo nga akong Dios si Sem, ug si Canaan mahimong iyang ulipon.
27 Padaghanon sa Dios si Jafet ug magpuyo siya sa mga tolda ni Sem, ug si Canaan mahimong iyang ulipon.”
28 Human sa lunop si Noe nabuhi pa ug 350 ka tuig.
29 Ang tanan nga mga adlaw ni Noe 950 ka tuig, ug siya namatay.