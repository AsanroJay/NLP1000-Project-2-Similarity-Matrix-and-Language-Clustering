1 Unya si Dina nga anak ni Lea, nga gipanganak niya kang Jacob, migula aron sa pagduaw sa mga babaye niadtong yutaa.
2 Ug sa dihang nakita siya ni Sekem nga anak ni Hamor nga Hibihanon, ang pangulo sa yuta, gidakop niya si Dina ug gipadulog kaniya ug gipanamastamasan.
3 Apan ang iyang kalag nadani kang Dina nga anak ni Jacob ug nahigugma siya sa dalaga, ug misulti nga malumo kaniya.
4 Busa si Sekem misulti kang Hamor nga iyang amahan, ug nag-ingon, “Kuhaa alang kanako kining maong dalaga aron mahimo nga akong asawa.”
5 Unya nakadungog si Jacob nga si Dina nga iyang anak gipanamastamasan ni Sekem, apan ang iyang mga anak nga lalaki didto sa iyang kahayopan sa kapatagan, busa si Jacob nagpakahilom lamang hangtod nga sila nangabot.
6 Ug si Hamor nga amahan ni Sekem miadto kang Jacob aron sa pagpakigsulti kaniya.
7 Unya ang mga anak ni Jacob miabot gikan sa kapatagan. Sa dihang nahibaloan nila kini, nangasuko ang mga lalaki ug napungot kay gibinuangan ni Sekem ang Israel pinaagi sa paglugos sa anak nga babaye ni Jacob, kay ang maong butang dili angay nga buhaton.
8 Apan si Hamor misulti kanila, “Ang kalag sa akong anak nga si Sekem nangandoy sa imong anak nga babaye. Naghangyo ako kaninyo nga ihatag ninyo siya aron mahimo nga iyang asawa.
9 Ug paghimo kamo ug mga kaminyoon uban kanamo, ihatag kanamo ang inyong mga anak nga babaye ug kuhaa ninyo ang among mga anak nga babaye alang kaninyo.
10 Kamo makapuyo uban kanamo ug ang yuta bukas alang kaninyo. Puyo ug pamatigayon kamo dinhi ug panag-iya kamo ug kabtangan dinhi.”
11 Si Sekem usab miingon sa amahan ni Dina ug sa iyang mga igsoon nga lalaki, “Makakaplag unta ako ug kaluoy sa inyong mga mata ug ihatag nako ang bisan unsa nga inyong isulti kanako.
12 Pun-i pa ninyo pagpangayo ug daghang bugay ug mga gasa ug ako mohatag sumala sa inyong ibungat kanako, ihatag lamang ninyo kanako ang dalaga aron akong maasawa.”
13 Ang mga anak nga lalaki ni Jacob mitubag nga malimbongon kang Sekem ug kang Hamor nga iyang amahan tungod kay gipanamastamasan niya si Dina nga ilang igsoon.
14 Sila miingon kanila, “Dili kami makabuhat niining butanga, sa paghatag sa among igsoon nga babaye ngadto sa lalaki nga dili tinuli kay kini kaulawan alang kanamo.
15 Niini lamang nga paagi nga modawat kami kaninyo, nga kamo mahimong sama kanamo ug tulion ang tanan ninyong mga lalaki.
16 Unya among ihatag kaninyo ang among mga anak nga babaye ug kami mokuha sa inyong mga anak nga babaye alang kanamo, ug mopuyo kami uban kaninyo ug mahimo kita nga usa lamang ka katawhan.
17 Apan kon kamo dili mamati kanamo ug dili magpatuli, kuhaon namo ang among anak nga babaye, ug manglakaw kami.”
18 Ug ang ilang mga pulong nakapahimuot kang Hamor ug kang Sekem nga anak ni Hamor.
19 Ug ang batan-ong lalaki wala maglangan sa pagbuhat niadto kay ang anak nga babaye ni Jacob nakalipay kaniya. Niadtong higayona siya mao ang labing tinamod sa tibuok niyang panimalay.
20 Busa si Hamor ug si Sekem nga iyang anak miadto sa ganghaan sa lungsod ug nakigsulti sila sa mga tawo sa ilang lungsod nga nag-ingon,
21 “Kining mga tawhana mahigalaon kanato, busa papuy-a sila sa kayutaan, ug magpatigayon sila dinhi kay, tan-awa, ang yuta hilabihan ka lapad alang kanila. Pangasaw-on nato ang ilang mga anak nga babaye ug ipaasawa kanila ang atong mga anak nga babaye.
22 Apan niining usa lamang ka paagi nga itugot niining mga tawhana nga sila magpuyo uban kanato, aron mahimo nga usa ka katawhan, nga ang tanang mga lalaki nato magpatuli, sama kanila nga mga tinuli.
23 Dili ba ang ilang kahayopan ug ang ilang bahandi ug ang tanan nilang mananap maato man? Mouyon lamang kita kanila ug magpuyo sila uban kanato.”
24 Ug ang tanan nga miadto sa ganghaan sa lungsod mituman kang Hamor ug kang Sekem nga iyang anak, ug nagpatuli ang tanang mga lalaki, ang tanan nga miadto sa ganghaan sa iyang lungsod.
25 Sa ikatulo nga adlaw, samtang mibati pa sila ug kasakit, ang duha ka anak nga lalaki ni Jacob, si Simeon ug si Levi, nga mga igsoon ni Dina, mikuha sa ilang espada ug nangadto sa lungsod nga walay pagpahibalo, ug gipamatay nila ang tanang mga lalaki.
26 Si Hamor ug si Sekem nga iyang anak nga lalaki gipatay nila pinaagi sa espada ug gikuha nila si Dina sa balay ni Sekem ug mipalayo sila.
27 Ug ang mga anak nga lalaki ni Jacob miadto niadtong gipamatay ug nanguha sa mga butang didto sa lungsod tungod kay gipanamastamasan man nila ang ilang igsoon nga babaye.
28 Gikuha nila ang mga panon sa kahayopan ug mga baka ug ang mga asno ug ang tanang mga butang nga didto sa lungsod ug ang didto sa kaumahan.
29 Ug ang tanan nilang mga bahandi ug ang tanan nilang mga bata ug mga asawa, ang bisan unsa nga diha sa balay, ilang gipamihag ug gipanguha.
30 Unya si Jacob miingon kang Simeon ug kang Levi, “Nagdala kamo ug kagubot kanako sa paghimo kanako nga tawong gidumtan sa mga nagpuyo niining yutaa, ang mga Canaanhon ug ang mga Perisihanon. Diyotay ra ang akong mga tawo ug kon sila magtingob batok kanako ug moasdang, malaglag ako, ako ug ang akong panimalay.”
31 Apan sila mitubag, “Isipon ba diay niya ang among igsoon nga babaye ingon nga usa ka babayeng nagbaligya sa iyang dungog?”