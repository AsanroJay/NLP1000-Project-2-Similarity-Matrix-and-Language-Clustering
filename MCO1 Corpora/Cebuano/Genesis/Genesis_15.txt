1 Human niining mga butanga, ang pulong sa Ginoo miabot kang Abram pinaagi sa usa ka panan-awon, “Ayaw kahadlok, Abram, ako mao ang imong taming ug ang imong ganti dako kaayo.”
2 Apan si Abram miingon, “O Ginoong Dios, unsay ihatag nimo kanako? Nagpadayon ako nga walay anak, ug ang mahimong manununod sa akong panimalay mao si Eliezer nga taga-Damasco. ”
3 Ug si Abram miingon, “Tan-awa, wala nimo ako hatagi ug liwat. Ug ang ulipon nga natawo sa akong panimalay maoy mahimo nga akong manununod.”
4 Ug unya ang pulong sa Ginoo miabot kaniya, “Kining tawhana dili mao ang imong manununod, kondili ang kaugalingon nimong anak mao ang manununod.”
5 Ug gipagula niya siya ug giingnan, “Hangad sa langit ug ihapa ang mga bituon kon makahimo ka ba sa pag-ihap kanila.” Ug siya miingon kaniya, “Ingon usab niana ang imong kaliwatan.”
6 Ug mituo siya sa Ginoo , ug kini giisip kaniya ingon nga pagkamatarong.
7 Ug siya miingon kaniya, “Ako mao ang Ginoo nga nagdala kanimo gikan sa Ur sa mga Caldeanhon aron sa paghatag kanimo niining yutaa, ug maimo kini.”
8 Apan siya miingon, “O Ginoong Dios, unsaon man nako pagkasayod nga maako kini?”
9 Ug siya miingon kaniya, “Dad-i ako ug usa ka baye nga nating baka nga tulo na ka tuig, usa ka kanding nga baye nga tulo na ka tuig, usa ka karnero nga laki nga tulo na ka tuig, usa ka tukmo ug usa ka salampati nga bata pa.”
10 Ug gidala kining tanan ni Abram ngadto kaniya ug gipikas ug gibutang tupad sa usa ug usa apan wala niya pikasa ang mga langgam.
11 Ug sa dihang nanugpa ang mga langgam nga manunukob ibabaw sa mga inihawng mananap, giabog sila ni Abram.
12 Ug sa nagkasalop na ang adlaw, si Abram nahinanok sa pagkatulog ug unya gihakop siya sa usa ka kalisang ug dakong kangitngit.
13 Ug ang Ginoo miingon kang Abram, “Hibaloi gayod kini nga ang imong mga kaliwat mahimong dumuduong sa usa ka yuta nga dili ila ug sila mahimong mga ulipon didto ug sila daogdaogon sulod sa upat ka gatos ka tuig.
14 Apan akong silotan ang nasod nga ilang alagaran ug human niini manggawas sila uban sa daghang mga kabtangan.
15 Apan ikaw moadto sa imong mga katigulangan diha sa kalinaw, ug ilubong ka nga tigulang na kaayo.
16 Ug sa ikaupat nga kaliwatan mobalik sila dinhi kay ang pagkadaotan sa Amorihanon wala pa mahingpit.”
17 Sa dihang misalop na ang adlaw ug ngitngit na, dihay usa ka nag-aso nga hudno ug usa ka nagdilaab nga sulo nga mitadlas sa taliwala sa inihaw.
18 Niadtong adlawa ang Ginoo naghimo ug usa ka kasabotan uban kang Abram, nga nag-ingon, “Sa imong mga kaliwat ihatag nako kining yutaa, gikan sa suba sa Ehipto hangtod sa dako nga suba, ang suba nga Eufrates,
19 ang yuta sa mga Kenihanon, sa mga Kenisihanon, sa mga Kadmonihanon,
20 sa mga Hitihanon, sa mga Perisihanon, sa mga Refahanon,
21 sa mga Amorihanon, sa mga Canaanhon, sa mga Gergasihanon ug sa mga Jebusihanon.”