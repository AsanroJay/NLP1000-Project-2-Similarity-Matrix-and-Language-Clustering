1 Niadtong panahona dihay gutom sa yuta gawas sa unang gutom sa mga adlaw ni Abraham, ug si Isaac miadto sa Gerar ngadto kang Abimelek nga hari sa mga Filistihanon.
2 Ug ang Ginoo mipakita kaniya ug miingon, “Ayaw pag-adto sa Ehipto, pabilin sa yuta nga akong isulti kanimo.
3 Puyo dinhi niining yutaa, ug ako mag-uban kanimo ug ikaw akong panalanginan, kay kanimo ug sa imong kaliwatan, ihatag nako kining tanang mga yuta ug tumanon nako ang gipanumpa nako kang Abraham nga imong amahan.
4 Padaghanon nako ang imong mga kaliwat sama sa mga bituon sa langit ug ihatag nako sa imong kaliwatan kining tanang mga yuta, ug ang tanang mga nasod sa yuta mapanalanginan tungod sa imong kaliwat,
5 kay nagpatalinghog si Abraham sa akong tingog ug gituman niya ang akong pahimangno, ang akong kasugoan, ang akong mga lagda ug ang akong mga balaod.”
6 Busa si Isaac mipuyo sa Gerar.
7 Sa diha nga ang mga tawo niadtong dapita nangutana kaniya mahitungod sa iyang asawa, siya miingon, “Siya akong igsoon.” Kay nahadlok siya sa pag-ingon, “Siya akong asawa,” kay naghunahuna siya, “tingali ug patyon ako sa mga tawo niining dapita tungod kang Rebecca,” kay maanyag siya nga tan-awon.
8 Sa nagpuyo siya didto sa daghang mga adlaw, si Abimelek, nga hari sa mga Filistihanon, nanambo sa bintana ug nakita niya si Isaac nga naggakosgakos kang Rebecca nga iyang asawa.
9 Ug gipatawag ni Abimelek si Isaac ug giingnan, “Tan-awa, imo siyang asawa; nganong miingon ka man, ‘Siya akong igsoon’?” Ug si Isaac miingon kaniya, “Kay naghunahuna ako, ‘Tingali ug patyon ako tungod kaniya.’ ”
10 Ug si Abimelek miingon, “Unsa kining gibuhat nimo kanamo? Usa sa mga tawo mahimong makadulog sa imong asawa ug ikaw magdala ug sala nganhi kanamo.”
11 Unya si Abimelek nagsugo sa tanang mga tawo nga nag-ingon, “Ang manghilabot niining tawhana o sa iyang asawa patyon gayod.”
12 Ug nagpugas si Isaac niadtong yutaa ug nakaani niadtong maong tuig ug usa ka gatos ka pilo kay siya gipanalanginan sa Ginoo .
13 Ug siya nadato ug nagpadayon sa pagtigom ug daghan pa gayod hangtod nga siya nahimong adunahan kaayo.
14 Nakapanag-iya siya ug mga panon sa nagkalainlaing kahayopan ug dako nga panimalay busa nasina kaniya ang mga Filistihanon.
15 Niadtong panahona ang tanan nga mga atabay nga gipangkalot sa mga sulugoon sa iyang amahan nga si Abraham gipangtabonan sa mga Filistihanon ug gipuno nila kini ug yuta.
16 Ug si Abimelek miingon kang Isaac, “Palayo kanamo kay ikaw labaw pa ka gamhanan kay kanamo.”
17 Busa si Isaac mibiya gikan didto. Ug gipatindog niya ang iyang mga tolda sa walog sa Gerar ug mipuyo siya didto.
18 Ug gikalot pag-usab ni Isaac ang mga atabay sa tubig nga ilang gikalot sa mga adlaw ni Abraham nga iyang amahan kay gitabonan kini sa mga Filistihanon human mamatay si Abraham. Ug kini ginganlan niya sama sa mga ngalan nga gihatag kanila sa iyang amahan.
19 Apan sa diha nga ang mga sulugoon ni Isaac nagkalot didto sa walog ug nakakaplag didto ug usa ka atabay sa nagtubod nga tubig,
20 ang mga tigbantay sa kahayopan sa Gerar nakig-away sa mga tigbantay sa kahayopan ni Isaac. Miingon sila, “Ang tubig amoa!” Busa ginganlan niya ang atabay ug Esek, kay sila nakig-away kaniya.
21 Unya nagkalot na usab sila ug lain nga atabay, ug nag-away gihapon sila tungod niini ug kini ginganlan niya ug Sitna.
22 Ug mipahawa siya didto, ug nagkalot ug laing atabay, ug alang niini wala na sila mag-away ug kini ginganlan niya ug Rehobot ug siya miingon, “Kay karon ang Ginoo mihatag ug dapit alang kanato ug magmabungahon kita sa yuta.”
23 Gikan didto siya mitungas padulong sa Beer-seba.
24 Ug mipakita kaniya ang Ginoo niadtong gabhiona ug miingon, “Ako mao ang Dios ni Abraham nga imong amahan. Ayaw kahadlok kay ako nag-uban kanimo ug ikaw panalanginan nako, ug padaghanon nako ang imong mga kaliwat tungod kang Abraham nga akong sulugoon.”
25 Busa si Isaac nagtukod didto ug usa ka halaran ug mitawag sa ngalan sa Ginoo , ug gipatindog niya didto ang iyang tolda ug ang mga sulugoon ni Isaac nagkalot ug usa ka atabay.
26 Unya si Abimelek miadto kaniya gikan sa Gerar kuyog kang Ahusat, nga iyang magtatambag ug kang Picol nga pangulo sa iyang kasundalohan.
27 Si Isaac miingon kanila, “Nganong mianhi kamo kanako, nga nagdumot man kamo kanako ug gisalikway man gani ninyo ako palayo kaninyo?”
28 Sila miingon, “Nakita namo sa dayag gayod nga ang Ginoo nag-uban kanimo busa nag-ingon kami, ‘Himoon nato ang usa ka panumpa tali kanimo ug kanamo, ug maghimo ug kasabotan uban kanimo,
29 aron dili ikaw magbuhat ug daotan ngari kanamo, sama nga kami wala manghilabot kanimo, ug nga kaming tanan nagbuhat ug maayo nganha kanimo, ug ikaw gipagikan namo nga malinawon. Ikaw karon ang gipanalanginan sa Ginoo .’ ”
30 Ug siya naghikay alang kanila ug nangaon sila ug nanginom.
31 Ug mibangon sila sa pagkakaadlawon ug nanumpa sa usa ug usa. Ug gipagikan sila ni Isaac ug namiya sila nga malinawon gikan kaniya.
32 Niadtong adlawa, miabot ang mga sulugoon ni Isaac ug nagsugilon kaniya mahitungod sa atabay nga ilang gikalot ug sila nag-ingon kaniya, “Nakakaplag kami ug tubig!”
33 Ug kini ginganlan niya ug Seba. Tungod niini, ang ngalan niadtong lungsora Beer-seba hangtod niining adlawa.
34 Ug sa nagpanuigon na si Esau ug 40 ka tuig, gipangasawa niya si Judith nga anak ni Beeri nga Hitihanon ug si Basemat nga anak ni Elon nga Hitihanon.
35 Ug ilang gihimo nga pait ang kinabuhi ni Isaac ug ni Rebecca.