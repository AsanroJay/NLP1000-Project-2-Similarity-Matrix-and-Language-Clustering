1 Busa migikan si Israel uban sa tanan nga iyaha ug miabot sa Beer-seba ug naghalad siya ug mga halad alang sa Dios sa iyang amahan nga si Isaac.
2 Ug ang Dios misulti kang Israel pinaagi sa mga panan-awon nianang pagkagabii ug miingon, “Jacob, Jacob.” Ug siya miingon, “Ania ako.”
3 Unya siya miingon, “Ako mao ang Dios, ang Dios sa imong amahan. Ayaw kahadlok sa pag-adto sa Ehipto kay didto himoon ko ikaw nga usa ka dakong nasod.
4 Ako moadto uban kanimo ngadto sa Ehipto ug ako usab magdala kanimo pagbalik. Ug ang kamot ni Jose maoy magtak-op sa imong mga mata.”
5 Unya si Jacob mibiya gikan sa Beer-seba. Gidala sa mga anak ni Israel ang ilang amahan nga si Jacob ug ang ilang mga anak ug ang ilang mga asawa pinaagi sa mga sakyanan nga gipadala sa Paraon aron sakyan nila.
6 Gidala usab nila ang ilang kahayopan ug ang ilang katigayonan nga nahipos gikan sa yuta sa Canaan ug miadto sila sa Ehipto, si Jacob ug ang tanan niyang kaliwatan uban kaniya.
7 Ang iyang mga anak nga lalaki, ug mga apo nga lalaki uban kaniya, ang iyang mga anak nga babaye, ug ang mga apo nga babaye ug tanan niya nga mga kaliwat iyang gidala uban kaniya ngadto sa Ehipto.
8 Ug kini mao ang mga ngalan sa mga kaliwat ni Israel nga miadto sa Ehipto, si Jacob ug ang iyang mga anak nga lalaki. Si Ruben ang kamagulangan ni Jacob,
9 ang mga anak nga lalaki ni Ruben: si Hanok, si Palu, si Hesron ug si Carmi.
10 Ang mga anak nga lalaki ni Simeon: si Jemuel, si Jamin, si Ohad, si Jakin, si Zohar ug si Shaul nga anak sa babaye nga Canaanhon.
11 Ang mga anak nga lalaki ni Levi: si Gerson, si Kohat ug si Merari.
12 Ang mga anak nga lalaki ni Juda: si Er, si Onan, si Sela, si Peres ug si Zera, apan si Er ug si Onan nangamatay didto sa yuta sa Canaan. Ug ang mga anak nga lalaki ni Peres mao si Hesron ug si Hamul.
13 Ug ang mga anak nga lalaki ni Isacar: si Tola, si Puva, si Iob ug si Simron.
14 Ang mga anak nga lalaki ni Zabulon: si Sered, si Elon ug si Jaleel.
15 Kini sila mao ang mga anak nga lalaki ni Lea nga iyang gipanganak alang kang Jacob didto sa Padan-aram uban sa iyang anak nga babaye nga si Dina. Ang iyang mga anak nga lalaki ug mga anak nga babaye, 33 ang tanan.
16 Ang mga anak nga lalaki ni Gad: si Zifeon, si Hagi, si Suni, si Esbon, si Eri, si Arodi ug si Areli.
17 Ang mga anak nga lalaki ni Aser: si Imna, si Isva, si Isvi, si Beria ug si Serah, ang igsoon nilang babaye. Ang mga anak nga lalaki ni Beria: si Heber ug si Malkiel.
18 Kini sila mao ang mga anak nga lalaki ni Zilpa nga gihatag ni Laban sa iyang anak nga babaye nga si Lea ug kini sila iyang gipanganak alang kang Jacob. Ang tanan napulo ug unom ka tawo.
19 Ang mga anak nga lalaki ni Raquel nga asawa ni Jacob: si Jose ug si Benjamin.
20 Ug ang nangatawo kang Jose didto sa yuta sa Ehipto mao si Manases ug si Efraim. Sila gipanganak kaniya ni Asenat nga anak ni Potifera nga pari sa On.
21 Ug ang mga anak ni Benjamin mao si Bela, si Beker, si Asbel, si Gera, si Naaman, si Ehi, si Ros, si Mupim, si Hupim ug si Ared.
22 Kini sila mao ang mga anak nga lalaki ni Raquel nga nangatawo kang Jacob. Ang tanan, napulo ug upat ka tawo.
23 Ang anak nga lalaki ni Dan: si Husim.
24 Ang mga anak nga lalaki ni Neftali: si Jazeel, si Guni, si Jeser ug si Silem.
25 Kini sila mao ang mga anak nga lalaki ni Bilha nga gihatag ni Laban kang Raquel nga anak niyang babaye, ug nanganak siya alang kang Jacob. Ang tanan pito ka tawo.
26 Ang tanan nga mga tawo nga miuban kang Jacob padulong sa Ehipto nga iyang kaugalingong kaliwat, walay labot ang mga asawa sa mga anak ni Jacob, ang tanan, 66 ka tawo.
27 Ug ang mga anak ni Jose nga nangatawo kaniya didto sa Ehipto, duha. Busa ang tanang tawo sa balay ni Jacob nga miabot ngadto sa Ehipto 70 ka buok.
28 Ug iyang gipauna si Juda ngadto kang Jose aron maoy magtultol kaniya sa dalan ngadto sa Gosen. Ug miabot sila didto sa yuta sa Gosen.
29 Ug gipaandam ni Jose ang iyang sakyanan ug miadto siya sa pagdawat kang Israel nga iyang amahan didto sa Gosen. Unya nagpaila siya sa iyang kaugalingon ngadto kang Jacob ug migakos sa liog sa iyang amahan ug mihilak sa igo nga kadugayon.
30 Unya si Israel miingon kang Jose, “Karon mosugot ako nga mamatay kay ako nakakita sa imong nawong, ug nahibalo nga ikaw buhi pa.”
31 Ug si Jose miingon sa iyang mga igsoon nga lalaki ug sa panimalay sa iyang amahan, “Moadto ako ug magpahibalo sa Paraon ug moingon kaniya, ‘Ang akong mga igsoon ug ang panimalay sa akong amahan nga didto sa yuta sa Canaan mianhi kanako,
32 ug ang mga tawo mga tigbantay sa mga karnero kay sila mga tig-atiman sa kahayopan. Ug ilang gidala ang ilang mga panon sa mga karnero ug ang ilang mga panon sa baka, ug ang tanan nga ila.’
33 Sa diha nga ang Paraon magtawag kaninyo ug moingon siya, ‘Unsa ba ang inyong panginabuhi?’
34 ingna ninyo, ‘Ang imong mga ulipon mga tig-atiman sa kahayopan sukad pa sa among pagkabata hangtod karon, kami ug ang among mga ginikanan,’ aron makapuyo kamo sa yuta sa Gosen kay ang tanan nga mga tigbantay sa karnero dulumtanan ngadto sa mga Ehiptohanon.”