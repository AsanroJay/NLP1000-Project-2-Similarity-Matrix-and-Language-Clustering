1 Niadtong panahona ang tibuok nga yuta may usa lamang ka pinulongan, ug naggamit ug samang mga pulong.
2 Ug nahitabo nga sa dihang mipanaw sila gikan sa silangan, nakakaplag sila ug usa ka patag sa yuta sa Sinar ug didto mipuyo sila.
3 Ug sila nag-ingon sa usa ug usa, “Dali, maghimo kita ug tisa unya pagbahon nato pag-ayo.” Ug sila may tisa ingon nga bato ug may aspalto aron ibulit.
4 Unya miingon sila, “Dali, magbuhat kita alang kanato ug usa ka siyudad ug usa ka tore nga ang tumoy mosangko sa langit, ug magbuhat kita alang kanato ug usa ka ngalan kay tingali unya ug nagkatibulaag kita sa tibuok kalibotan.”
5 Ug nanaog ang Ginoo aron sa pagtan-aw sa siyudad, ug sa tore nga gitukod sa mga anak sa mga tawo.
6 Ug miingon ang Ginoo , “Tan-awa, sila usa lamang ka katawhan ug may usa lamang ka pinulongan silang tanan, ug kini sinugdanan lamang sa bisan unsa nga ilang buot buhaton, ug wala unyay dili mahimo sa buot nilang buhaton.
7 Dali, manganaog kita ug libogon nato ang ilang mga pinulongan aron sila dili na magkasinabot sa ilang sinultihan ang usa ug usa.”
8 Gikan didto, gipatibulaag sila sa Ginoo ngadto sa layong dapit sa tibuok nga yuta ug gibiyaan nila ang pagtukod sa siyudad.
9 Tungod niini ang ngalan niadtong dapita gitawag ug Babel kay didto gilibog sa Ginoo ang pinulongan sa tibuok nga yuta. Ug gikan didto gipatibulaag sila sa Ginoo ngadto sa tibuok nga yuta. 
10 Mao kini ang mga kaliwatan ni Sem. Sa dihang nagpanuigon siya ug 100 ka tuig, si Sem nahimong amahan ni Arpacsad, duha ka tuig human sa lunop.
11 Ug si Sem, human siya mahimong amahan ni Arpacsad, nabuhi pa siya ug laing 500 ka tuig ug may lain pa gayong mga anak nga lalaki ug babaye.
12 Sa dihang si Arpacsad nagpanuigon ug 35 ka tuig, nahimo siyang amahan ni Sela.
13 Human maanak kaniya si Sela, si Arpacsad nabuhi pa ug laing 403 ka tuig ug siya may lain pang anak nga lalaki ug babaye.
14 Sa dihang si Sela nagpanuigon ug 30, siya nahimong amahan ni Eber.
15 Human maanak kaniya si Eber, si Sela nabuhi pa ug laing 403 ka tuig ug may lain pang mga anak nga lalaki ug babaye.
16 Sa dihang si Eber nagpanuigon ug 34 ka tuig, nahimo siyang amahan ni Peleg.
17 Human maanak kaniya si Peleg, si Eber nabuhi pa ug laing 430 ka tuig ug may lain pang mga anak nga lalaki ug babaye.
18 Sa dihang si Peleg nagpanuigon ug 30, nahimo siyang amahan ni Reu.
19 Human maanak kaniya si Reu, si Peleg nabuhi pa ug laing 209 ka tuig ug may lain pang mga anak nga lalaki ug babaye.
20 Sa dihang si Reu nagpanuigon ug 32, nahimo siyang amahan ni Serug.
21 Human maanak kaniya si Serug, si Reu nabuhi pa ug laing 207 ka tuig ug may lain pang mga anak nga lalaki ug babaye.
22 Sa dihang si Serug nagpanuigon ug 30 ka tuig, nahimo siyang amahan ni Nahor.
23 Human maanak kaniya si Nahor, si Serug nabuhi pa ug laing 200 ka tuig sa iyang kinabuhi ug may lain pang mga anak nga lalaki ug babaye.
24 Sa dihang si Nahor nagpanuigon ug 29 ka tuig, nahimo siyang amahan ni Tera.
25 Human maanak kaniya si Tera, si Nahor nabuhi pa ug laing 119 ka tuig ug may lain pang mga anak nga lalaki ug babaye.
26 Sa dihang si Tera nagpanuigon ug 70 ka tuig, siya nahimong amahan ni Abram, ni Nahor ug ni Haran.
27 Mao kini ang mga kaliwat ni Tera. Si Tera nahimong amahan ni Abram, ni Nahor ug ni Haran; ug si Haran mao ang amahan ni Lot.
28 Si Haran namatay sa wala pa mamatay ang iyang amahan nga si Tera didto sa yuta nga iyang natawhan, sa Ur sa mga Caldeanhon.
29 Ug nangasawa si Abram ug si Nahor. Ang ngalan sa asawa ni Abram mao si Sarai ug ang ngalan sa asawa ni Nahor mao si Milca, anak ni Haran, ang amahan ni Milca ug ni Isca.
30 Unya si Sarai dili makaanak, busa wala siyay anak.
31 Ug gikuha ni Tera si Abram nga iyang anak ug si Lot nga anak ni Haran, iyang apo, ug si Sarai nga iyang umagad, asawa ni Abram nga iyang anak. Ug nanglakaw sila gikan sa yuta sa Ur sa mga Caldeanhon, aron moadto sa yuta sa Canaan. Apan sa pag-abot nila sa Haran, mipuyo sila didto.
32 Ug ang mga adlaw ni Tera 205 ka tuig, ug namatay si Tera didto sa Haran.