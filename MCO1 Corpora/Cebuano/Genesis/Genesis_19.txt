1 Unya ang duha ka anghel miabot didto sa Sodoma sa pagkagabii ug si Lot naglingkod didto sa ganghaan sa Sodoma. Sa dihang nakita sila ni Lot, mitindog siya sa pagdawat kanila ug mihapa siya sa yuta.
2 Ug siya miingon, “Naghangyo ako kaninyo, akong mga agalon, mohapit una kamo sa balay sa inyong ulipon ug magpalabay sa kagabhion ug manghugas kamo sa inyong mga tiil ug sa pagkabuntag mamangon kamo ug sayo ug mopadayon sa inyong paglakaw.” Ug sila mitubag, “Dili, kay sa dalan lamang kami magpalabay sa kagabhion.”
3 Apan siya namugos gayod kanila ug sila miuban kaniya ug miadto una sila sa iyang balay ug sila gihikayan niya ug nagluto siya ug pan nga walay patubo ug nangaon sila.
4 Apan sa wala pa sila makahigda, ang balay ni Lot gilibotan sa mga tawo sa siyudad, sa mga tawo sa Sodoma, mga batan-on ug mga tigulang, sa tanang mga tawo gayod.
5 Unya ilang gitawag si Lot, “Hain ba ang mga tawo nga mianhi kanimo karong gabii? Pagulaa sila nganhi kanamo aron kami makighilawas kanila.”
6 Unya si Lot migula sa pultahan ngadto kanila, ug gitakpan niya ang pultahan sa likod niya.
7 Ug miingon siya, “Naghangyo ako kaninyo, akong mga igsoon, nga dili kamo magbuhat sa hilabihan nga kadaotan.
8 Ania karon, ako adunay duha ka anak nga babaye nga wala pa makasinati ug lalaki. Akong pagulaon sila nganha kaninyo ug buhata ninyo ang inyong buot buhaton ngadto kanila, ayaw lamang ninyo hilabti kining mga tawo kay sila mianhi sa landong sa akong atop.”
9 Ug sila miingon, “Hawa diha.” Ug miingon pa gayod sila, “Kining tawhana mianhi sa pagpuyo ingon nga usa ka dumuduong, ug buot mahimong maghuhukom? Karon buhaton namo kanimo ang labi pang daotan kay kanila.” Ug gipugos nila pag-ayo ang tawo nga si Lot ug miduol sila aron sa paglungkab sa pultahan.
10 Unya gikab-ot sa duha ka tawo si Lot ug gipasulod nila siya sa balay uban kanila ug gitakpan nila ang pultahan.
11 Ug gibutaan nila ang mga tawo nga diha sa pultahan sa balay, gagmay ug dagko, ug nagsukarap sila sa pagpangita sa pultahan.
12 Unya ang mga tawo miingon kang Lot, “Aduna ka pa bay laing kauban dinhi, mga umagad nga lalaki ug mga anak nga babaye ug bisan kinsa dinhi sa siyudad? Pagawasa sila gikan dinhi,
13 kay laglagon namo kining dapita. Ang singgit batok sa katawhan niini midako atubangan sa Ginoo , busa ang Ginoo nagpaanhi kanamo aron sa paglaglag niini.”
14 Unya migula si Lot ug misulti sa iyang mga umagaron nga buot mangasawa sa iyang mga anak nga babaye ug siya miingon kanila, “Panindog kamo, pahawa kamo niining dapita kay hapit na gayod laglagon sa Ginoo kining siyudara.” Apan nagtuo ang iyang mga umagaron nga siya nagtiaw lamang kanila.
15 Sa pagbanagbanag sa kabuntagon, ang mga anghel mipadali kang Lot ug nag-ingon, “Tindog, kuhaa ang imong asawa ug ang imong duha ka anak nga babaye nga ania dinhi, aron dili kamo masunog uban sa pagsilot sa siyudad.”
16 Apan siya naglangaylangay busa gikuptan siya sa mga tawo ug ang iyang asawa ug ang iyang duha ka anak nga babaye diha sa ilang mga kamot kay ang Ginoo nagmaluluy-on kaniya. Ug ilang gidala siya, ug gipagawas sa siyudad.
17 Ug sa napagawas na sila sa mga anghel, miingon sila , “Dagan alang sa imong kinabuhi. Ayaw paglingilingi sa imong kilid, ayaw paghunong bisan diin sa walog. Palayo paingon sa kabukiran aron dili ikaw masunog.”
18 Ug si Lot miingon kanila, “Dili unta kana mahitabo, akong mga agalon.
19 Tan-awa, ang imong ulipon nakapahimuot sa imong mga mata, ug gipakita nimo ang dakong kaluoy ngari kanako sa pagluwas sa akong kinabuhi, apan dili ako makapahilayo ngadto sa kabukiran, kay tingali unya ug maapsan ako sa katalagman ug mamatay ako.
20 Tan-awa, sa unahan anaay gamayng lungsod nga igo gayod nakong madagan, paadtoa ako didto ug maluwas ako.”
21 Ug siya miingon kaniya, “Tan-awa, akong ihatag kanimo kining imong gipangayo, nga dili nako laglagon kanang siyudad nga imong gihisgotan.
22 Pagdali, pahilayo didto kay wala akoy mahimo hangtod nga moabot ikaw didto.” Tungod niana ang ngalan sa maong siyudad gitawag nga Zoar.
23 Ang adlaw misidlak na sa ibabaw sa yuta, sa pag-abot ni Lot sa Zoar.
24 Unya ang Sodoma ug Gomora gipaulanan sa Ginoo ug asupri ug kalayo nga gikan sa langit.
25 Ug gilaglag niya ang mga siyudad ug ang tibuok nga walog, uban sa tanan nga mga namuyo niadtong mga siyudara, ug ang nagtubo sa yuta.
26 Apan ang asawa ni Lot nga didto sa ulahi, milingi sa luyo niya ug nahimo siyang haligi nga asin.
27 Si Abraham, nianang sayo sa buntag, mitungas sa bukid sa dapit diin siya mitindog sa atubangan sa Ginoo ,
28 ug milantaw siya sa dapit sa Sodoma ug sa Gomora ug ngadto sa tibuok nga yuta niadtong walog ug nakita niya kini ug ang aso nag-utbo gikan sa yuta sama sa aso sa hudno.
29 Ug mao kadto nga sa dihang gilaglag sa Dios ang mga siyudad sa walog, ang Dios nahinumdom kang Abraham ug gipagawas si Lot gikan sa taliwala sa kalaglagan, sa paglaglag niya sa mga siyudad nga gipuy-an ni Lot.
30 Unya si Lot mitungas gikan sa Zoar ug mipuyo didto sa kabukiran uban sa iyang duha ka anak nga babaye kay nahadlok siya sa pagpuyo sa Zoar, ug mipuyo siya sa usa ka langob, siya ug ang iyang duha ka anak nga babaye.
31 Ug ang magulang miingon sa manghod, “Ang atong amahan tigulang na, ug walay lalaki sa yuta nga moduol kanato ingon sa nabatasan sa tibuok nga yuta.
32 Dali, paimnon nato ug bino ang atong amahan ug mohigda kita uban kaniya, aron makapasanay kita ug mga kaliwat pinaagi sa atong amahan.”
33 Ug ilang gipainom ug bino ang ilang amahan niadtong gabhiona ug misulod ang magulang ug midulog sa iyang amahan, apan wala masayod si Lot kanus-a kini midulog kaniya o kanus-a kini mibangon.
34 Ug nianang sunod nga adlaw miingon ang magulang sa manghod, “Tan-awa, midulog ako sa akong amahan kagabii. Paimnon na usab nato siya ug bino karong gabii ug mosulod usab ikaw ug modulog kaniya aron makapasanay kita ug mga kaliwat pinaagi sa atong amahan.”
35 Ug gipainom na usab nila ug bino ang ilang amahan niadtong gabhiona. Ug mibangon ang manghod ug midulog kaniya apan wala siya masayod kanus-a kini midulog kaniya o kanus-a kini mibangon.
36 Busa nagsamkon ang duha ka anak nga babaye ni Lot pinaagi sa ilang amahan.
37 Ug nanganak ang magulang ug usa ka bata nga lalaki, ug ginganlan niya siya ug Moab. Siya mao ang amahan sa mga Moabihanon hangtod niining adlawa.
38 Ang manghod nanganak usab ug usa ka bata nga lalaki, ug ginganlan niya siya ug Ben-ammi, nga mao ang amahan sa mga Amonihanon hangtod niining adlawa.