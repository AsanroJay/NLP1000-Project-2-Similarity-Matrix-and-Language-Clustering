1 Ug si Jose gidala ngadto sa Ehipto, ug si Potifar nga usa ka tinugyanan sa Paraon, ang kapitan sa mga bantay, usa ka Ehiptohanon, mipalit kaniya gikan sa mga Ismaelinhon nga maoy nagdala kaniya didto.
2 Ang Ginoo nag-uban kang Jose ug siya nahimong tawo nga malamposon ug didto siya sa balay sa iyang agalon nga Ehiptohanon.
3 Ug nakita sa iyang agalon nga ang Ginoo nag-uban kaniya ug gipauswag sa Ginoo ang tanan nga gibuhat sa iyang kamot.
4 Busa si Jose nakapahimuot sa iyang panan-aw ug siya nag-alagad kaniya ug gihimo siya nga tinugyanan sa iyang balay ug gitugyan kaniya ang tanan niyang katigayonan.
5 Ug sukad sa pagkahimo niya nga tinugyanan sa iyang balay ug sa tanan niyang katigayonan, gipanalanginan sa Ginoo ang balay sa Ehiptohanon tungod kang Jose. Ug ang panalangin sa Ginoo diha sa tanan niyang katigayonan, sa balay ug sa uma.
6 Busa iyang gitugyan ang tanan niyang katigayonan diha kang Jose. Ug wala na siya mabalaka sa bisan unsa gawas sa pagkaon nga iyang gikaon. Ug si Jose ambongan ug maayo ug barog.
7 Ug sa paglabay sa panahon, ang asawa sa iyang agalon mipasiplat kang Jose ug siya miingon, “Pakigdulog kanako.”
8 Apan siya mibalibad ug miingon sa asawa sa iyang agalon, “Tan-awa, ingon nga ania ako, ang akong agalon wala na mabalaka sa mga gisalig niya kanako dinhi sa balay ug gibutang niya sa akong kamot ang tanan nga iyang kaugalingon.
9 Siya dili labaw kanako niining balaya ug walay bisan unsa nga butang nga iyang gihikaw kanako gawas kanimo, kay ikaw mao ang iyang asawa. Busa unsaon nako paghimo niining dakong pagkadaotan ug sala batok sa Dios?”
10 Busa bisan ug nagsulti siya kang Jose matag adlaw, siya wala mamati kaniya aron makigdulog kaniya o mouban kaniya.
11 Apan usa ka adlaw niana, sa dihang misulod siya sa balay aron sa pagbuhat sa iyang katungdanan ug walay bisan usa sa mga tawo sa balay nga didto sa sulod sa balay,
12 ang iyang agalon nga babaye migunit sa iyang bisti ug miingon, “Pakigdulog kanako.” Apan gibiyaan ni Jose ang iyang bisti diha sa mga kamot sa agalon nga babaye ug miikyas siya ug migawas sa balay.
13 Ug sa dihang nakita niya nga gibiyaan ni Jose ang iyang bisti sa iyang mga kamot ug miikyas ngadto sa gawas sa balay,
14 gitawag niya ang mga lalaki sa iyang balay ug siya miingon kanila, “Tan-awa, gidad-an kita niya ug usa ka Hebreo aron sa pagpasipala kanato. Siya misulod nganhi kanako sa pagpakigdulog kanako ug ako misinggit ug kusog.
15 Ug sa pagkadungog niya nga gipatugbaw nako ang akong tingog ug misinggit, gibiyaan niya kanako ang iyang bisti ug miikyas siya ug migawas.”
16 Unya gitagoan niya ang bisti ni Jose hangtod nga miabot si Potifar sa iyang balay.
17 Ug iyang gisugilon kang Potiphar ang mao gihapong sugilanon, “Ang ulipon nga Hebreo nga imong gidala dinhi kanamo misulod nganhi kanako aron sa pagpasipala kanako.
18 Apan sa dihang mipatugbaw ako sa akong tingog ug misinggit, gibiyaan niya ang iyang bisti kanako, ug miikyas siya ngadto sa gawas.”
19 Sa diha nga ang iyang agalon nakadungog sa mga pulong nga gisulti sa iyang asawa kaniya, “Mao kini ang gihimo kanako sa imong ulipon,” misilaob ang iyang kasuko.
20 Ug si Jose gikuha sa iyang agalon ug gibalhog sa bilanggoan, sa dapit diin didto gibilanggo ang mga binilanggo sa hari, ug siya didto sa bilanggoan.
21 Apan ang Ginoo nag-uban kang Jose ug nagpakita kaniya sa gugmang walay paglubad ug gihimo siya nga mahimut-an sa panan-aw sa tinugyanan sa bilanggoan.
22 Ug ang tinugyanan sa bilanggoan mitugyan ngadto sa kamot ni Jose sa tanan nga mga binilanggo nga diha sa bilanggoan, ug ang tanan nga ilang gibuhat didto, siya mao ang nagpasiugda niini.
23 Ang tinugyanan sa bilanggoan wala magtagad sa bisan unsang butang nga diha sa mga kamot ni Jose kay ang Ginoo nag-uban kaniya, ang bisan unsa nga iyang gibuhat gipauswag sa Ginoo .