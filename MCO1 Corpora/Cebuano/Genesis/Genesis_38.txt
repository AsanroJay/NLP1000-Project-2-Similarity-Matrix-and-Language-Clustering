1 Niadtong panahona si Juda milugsong gikan sa iyang mga igsoon ug mipuyo tupad sa usa ka Adulamhanon nga ginganlan ug Hira.
2 Ug didto nakita ni Juda ang usa ka babaye nga anak ni Sua nga Canaanhon. Nagminyo siya kaniya ug nakigdulog kaniya.
3 Ug siya nagsamkon ug nanganak ug usa ka batang lalaki ug ginganlan niya kini ug Er.
4 Nagsamkon siya pag-usab ug nanganak ug usa ka batang lalaki, ug ginganlan niya kini ug Onan.
5 Ug nanganak siya pag-usab ug usa ka batang lalaki, ug ginganlan kini ug Sela. Ug siya didto sa Chesib sa iyang pagpanganak kaniya.
6 Ug si Juda nagpili ug usa ka asawa alang sa iyang kamagulangan nga si Er ug ang ngalan niya mao si Tamar.
7 Apan si Er, ang kamagulangan ni Juda, daotan sa panan-aw sa Ginoo , ug gipatay siya sa Ginoo.
8 Unya si Juda miingon kang Onan, “Sudla ang asawa sa imong igsoon ug himoa kaniya ang katungdanan ingon nga igsoon sa namatay niyang bana ug hatagi ug kaliwat ang imong igsoon.”
9 Ug nahibalo si Onan nga ang kaliwat dili maiya busa mao kadto nga sa pagduol niya sa asawa sa iyang igsoon, iyang gipaawas ang iyang binhi ngadto sa yuta aron dili makahatag ug kaliwat sa iyang igsoon.
10 Ug ang iyang gibuhat wala makapahimuot diha sa panan-aw sa Ginoo busa gipatay usab niya siya.
11 Unya si Juda miingon kang Tamar nga iyang umagad nga babaye, “Pagpabilin nga biyuda sa balay sa imong amahan hangtod nga modako si Sela nga akong anak kay miingon siya, ‘Tingali ug mamatay usab siya sama sa iyang mga igsoon.’ ” Ug si Tamar milakaw ug mipuyo didto sa balay sa iyang amahan.
12 Sa paglabay sa daghang mga adlaw namatay ang asawa ni Juda nga anak ni Sua. Ug sa diha nga nahupay na si Juda, mitungas siya ngadto sa Timna sa mga tigtupi sa iyang mga karnero, siya ug ang iyang higala nga si Hira nga Adulamhanon.
13 Ug sa dihang gipahibalo si Tamar, “Ang imong ugangan mitungas sa Timna aron sa pagpatupi sa iyang mga karnero,”
14 gihubo niya ang iyang mga bisti sa pagkabiyuda, ug nagtabon siya ug usa ka pandong ug iyang giputos ang iyang nawong. Unya milingkod siya didto sa pultahan sa Enaim nga diha sa dalan sa Timna kay nakita niya nga dako na si Sela, ug siya wala ikahatag kang Sela ingon nga asawa niya.
15 Sa pagkakita ni Juda kaniya, naghunahuna siya nga kini usa ka babaye nga nagbaligya sa iyang dungog kay gitabonan man niya ang iyang nawong.
16 Ug miadto siya kaniya sa daplin sa dalan ug miingon, “Dali, paduloga ako kanimo,” kay wala siya mahibalo nga siya diay ang iyang umagad nga babaye. Ug siya miingon, “Unsa man ang imong ihatag kanako aron ikaw makadulog kanako?”
17 Ug siya mitubag, “Padad-an ko ikaw ug usa ka nati nga kanding nga gikan sa panon.” Ug siya miingon, “Mohatag ba ikaw kanako ug pasalig hangtod nga ikaw makapadala niana?”
18 Unya siya miingon, “Unsa bang pasaliga ang ihatag nako kanimo?” Ug siya mitubag, “Ang imong silyo ug ang imong higot niini ug ang imong sungkod nga anaa sa imong kamot.” Ug gihatag kini niya, ug siya midulog kaniya, ug siya nagsamkon pinaagi kaniya.
19 Unya mitindog si Tamar ug milakaw ug iyang gikuha ang pandong niya ug gisul-ob niya ang mga bisti sa iyang pagkabiyuda.
20 Sa dihang gipadala ni Juda ang nati nga kanding pinaagi sa iyang higala nga Adulamhanon, aron sa pagkuha sa pasalig gikan sa kamot sa babaye, wala kini niya makit-i.
21 Ug siya nangutana sa mga tawo niadtong dapita, “Hain ba ang babaye nga nagbaligya sa iyang dungog sa daplin sa dalan sa Enaim?” Ug sila miingon kaniya, “Wala may babaye nga nagbaligya sa iyang dungog nga ania dinhi.”
22 Unya siya mibalik kang Juda ug miingon, “Wala nako makit-i siya ug miingon usab ang mga tawo niadtong dapita, ‘Wala may babaye nga nagbaligya sa iyang dungog nga ania dinhi.’ ”
23 Ug si Juda miingon, “Patipigi ang mga butang ingon nga iyaha aron kita dili mahimong kataw-anan. Tan-awa, akong gipadala kining kanding nga nati ug wala nimo siya makit-i.”
24 Human sa mga tulo ka bulan gipahibalo si Juda, “Si Tamar nga imong umagad nga babaye nagbaligya sa iyang dungog ug siya nagsamkon tungod niini.” Ug si Juda miingon, “Kuhaa ninyo siya ug ipasunog siya.”
25 Sa gikuha na siya, nagsugo siya sa pag-ingon sa iyang ugangan, “Sa lalaki nga tag-iya niining mga butanga nagsamkon ako.” Ug miingon pa siya, “Ilha, palihog, kang kinsa kining mga butanga, ang silyo ug ang higot ug ang sungkod.”
26 Unya si Juda nakaila niini ug miingon, “Siya labaw pang matarong kay kanako kay siya wala nako ihatag kang Sela nga akong anak nga lalaki.” Ug wala na gayod siya modulog kaniya pag-usab.
27 Sa pag-abot sa panahon sa iyang pagpanganak, dihay kaluha sa iyang taguangkan.
28 Ug sa pagpanganak niya migula ang kamot sa usa ug gikuptan kini sa mananabang ug gihiktan ug usa ka lugas nga hilo nga pula ug siya miingon, “Kini ang una nga migula.”
29 Apan sa dihang gibalik sa bata pagsulod ang iyang kamot, tan-awa, ang iyang igsoon nga lalaki migula. Ug ang mananabang miingon, “Niining paagiha ikaw migula.” Ug ginganlan niya siya ug Peres.
30 Ug human niadto, migula ang iyang igsoon nga lalaki, kadtong may lugas sa hilo nga pula sa iyang kamot ug ginganlan niya siya ug Zera.