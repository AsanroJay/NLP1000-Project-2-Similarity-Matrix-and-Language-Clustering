1 Ang Ginoo miingon kang Moises,
2 “Sugoa ang katawhan sa Israel sa pagdala ug lunsay nga lana sa mga olibo nga pinigis alang sa lampara aron ang lampara magsiga kanunay.
3 Sa gawas sa tabil sa pagpamatuod, sa tolda nga tagboanan, si Aaron magpahimutang niini kanunay gikan sa pagkakilomkilom hangtod sa pagkabuntag sa atubangan sa Ginoo. Kini usa ka lagda hangtod sa kahangtoran ngadto sa inyong mga kaliwatan.
4 Ipahimutang niya ang mga lampara sa ibabaw sa lamparahan nga bulawan sa atubangan sa Ginoo.
5 “Pagkuha ug pinong harina ug pagluto niini ug napulog duha ka torta, tagduha ka ikanapulo nga bahin sa usa ka epha nga harina ang matag torta.
6 Ibutang kini sa duha ka laray, unom sa matag laray, ibabaw sa lamisa nga lunsayng bulawan atubangan sa Ginoo.
7 Ug butangi ug lunsay nga insenso ang ibabaw sa matag laray aron nga kini malakip sa pan ingon nga usa ka handomanan nga ihalad pinaagi sa kalayo ngadto sa Ginoo.
8 Sa matag adlaw nga igpapahulay ipahimutang kini ni Aaron kanunay sa atubangan sa Ginoo, alang sa katawhan sa Israel, ingon nga usa ka kasabotan hangtod sa kahangtoran.
9 Kini iya ni Aaron ug sa iyang mga anak nga lalaki ug kaonon nila kini didto sa dapit nga balaan kay kini butang nga labing balaan alang kaniya gikan sa mga halad pinaagi sa kalayo alang sa Ginoo, usa ka lagda nga walay kataposan.”
10 Dihay lalaki nga anak sa usa ka babaye nga Israelinhon ug ang iyang amahan usa ka Ehiptohanon nga mikuyog sa katawhan sa Israel. Ug ang lalaki nga anak sa Israelinhon nga babaye ug ang usa ka lalaki nga Israelinhon nag-away didto sa kampo.
11 Ang lalaki nga anak sa babaye nga Israelinhon mipasipala sa Ngalan ug nanunglo. Ug gidala nila siya ngadto kang Moises. Ang iyang inahan ginganlan ug Selomit, anak ni Debri, sa banay ni Dan.
12 Ug gibutang nila siya sa bilanggoan hangtod nga ang kabubut-on sa Ginoo ikapadayag na kanila.
13 Unya ang Ginoo miingon kang Moises,
14 “Dad-a sa gawas sa kampo kadtong nanunglo, ug kadtong tanan nga nakadungog kaniya ipabutang ang ilang mga kamot ibabaw sa iyang ulo ug unya ipabato siya sa tibuok nga katilingban.
15 Ug sultihi ang katawhan sa Israel: Si bisan kinsa nga magsulti ug pasipala batok sa iyang Dios magpas-an sa iyang sala.
16 Ug kadtong magpasipala sa ngalan sa Ginoo patyon gayod, ang tibuok nga katilingban magbato kaniya. Mao usab sa dumuduong, sama sa lumad, kon magpasipala siya sa ngalan sa Ginoo, patyon gayod siya.
17 Ang makapatay ug tawo patyon.
18 Ang makapatay ug usa ka hayop, mag-ilis niini, kinabuhi sa kinabuhi.
19 Kon ang usa ka tawo makadaot sa iyang isigkatawo, unsay iyang nahimo mao usab ang buhaton kaniya,
20 piang sa piang, mata sa mata, ngipon sa ngipon, ingon nga nakadaot siya sa usa ka tawo, mao usab kini ang buhaton ngadto kaniya.
21 Ang makapatay ug usa ka hayop mag-ilis niini, apan ang makapatay ug tawo patyon gayod.
22 Usa lamang ka balaod alang sa dumuduong ug alang sa lumad, kay ako mao ang Ginoo nga inyong Dios.”
23 Ug si Moises misulti sa katawhan sa Israel ug gidala nila kadtong nanunglo ngadto sa gawas sa kampo ug siya gibato nila ug mga bato. Ug ang katawhan sa Israel mibuhat sumala sa gisugo sa Ginoo kang Moises.