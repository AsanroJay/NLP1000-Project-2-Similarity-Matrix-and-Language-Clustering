1 Unya si Nadab ug si Abihu nga mga anak nga lalaki ni Aaron, matag usa kanila mikuha ug sudlanan sa insenso ug gibutangan nila kini ug kalayo ug ang ibabaw niini gibutangan nila ug insenso, ug naghalad sila ug dili balaan nga kalayo sa atubangan sa Ginoo nga wala gayod isugo kanila.
2 Ug may migula nga kalayo gikan sa atubangan sa Ginoo ug milamoy kanila ug nangamatay sila sa atubangan sa Ginoo.
3 Unya si Moises miingon kang Aaron, “Kini mao ang gisulti sa Ginoo, ‘Ipakita nako ang akong kaugalingon nga balaan ngadto kanila nga duol kanako, ug sa atubangan sa tibuok nga katawhan himayaon ako.’ ” Ug si Aaron naghilom lamang.
4 Gitawag ni Moises si Misael ug si Elsafan nga mga anak ni Uziel nga uyoan ni Aaron ug miingon kanila, “Duol kamo ug dad-a ninyo ang inyong mga igsoon gikan sa atubangan sa balaang puluy-anan ngadto sa gawas sa kampo.”
5 Busa sila miduol, ug ginamit ang ilang mga bisti, gidala nila ang mga patay ngadto sa gawas sa kampo sumala sa giingon ni Moises.
6 Ug si Moises miingon kang Aaron ug kang Eleasar ug kang Itamar nga iyang mga anak, “Ayaw ninyo ipadunghay ang mga buhok sa inyong mga ulo, ayaw usab ninyo gisia ang inyong mga bisti kay tingali unya ug kamo mangamatay, ug aron dili usab moabot ang kaligutgot ngadto sa tibuok nga katilingban. Apan ang inyong mga igsoon, ang tibuok nga katawhan sa Israel, magsubo tungod sa pagsunog nga gibuhat sa Ginoo.
7 Ayaw kamo panggula gikan sa pultahan sa tolda nga tagboanan, aron kamo dili mangamatay kay ang lana nga igdidihog sa Ginoo gidihog man kaninyo.” Ug sila nagbuhat sumala sa pulong ni Moises.
8 Unya ang Ginoo misulti kang Aaron nga nag-ingon,
9 “Ayaw pag-inom ug bino o isog nga ilimnon, ikaw ug ang imong mga anak nga lalaki uban kanimo sa dihang kamo mosulod sa tolda nga tagboanan aron kamo dili mamatay. Kini usa ka lagda hangtod sa kahangtoran sa tanan ninyong mga kaliwatan.
10 Ilha ninyo ang kalainan sa balaan ug sa dili balaan, ug ang kalainan sa hugaw ug sa hinlo.
11 Ug tudloan ninyo ang katawhan sa Israel sa tanang mga lagda nga gisulti kanila sa Ginoo pinaagi kang Moises.”
12 Ug si Moises miingon kang Aaron ug kang Eleasar ug kang Itamar nga mga anak niya nga nahibilin, “Pagkuha kamo ug halad nga pagkaon nga nahibilin sa mga halad sa Ginoo pinaagi sa kalayo ug kaona ninyo kini nga walay patubo duol sa halaran kay kini butang nga labing balaan.
13 Kaona ninyo kini diha sa dapit nga balaan kay kini mao ang imong bahin ug ang bahin sa imong mga anak nga lalaki gikan sa mga halad pinaagi sa kalayo alang sa Ginoo, kay kini gisugo kanako.
14 Apan ang dughan nga gibayaw ug ang paa nga gihalad kaona ninyo diha sa usa ka dapit nga hinlo, ikaw ug ang imong mga anak nga lalaki ug ang imong mga anak nga babaye uban kanimo, kay kini gihatag ingon nga imong bahin ug sa imong mga anak nga lalaki, gikan sa mga inihaw nga halad sa pakigdait sa katawhan sa Israel.
15 Dad-on nila ang paa nga gihalad ug ang dughan nga gibayaw uban sa mga tambok nga halad pinaagi sa kalayo aron ibayaw ingon nga halad nga binayaw sa atubangan sa Ginoo ug kini maimo ug sa imong mga anak nga lalaki ingon nga bahin hangtod sa kahangtoran sumala sa sugo sa Ginoo .”
16 Sa nagpakisusi si Moises mahitungod sa kanding nga halad tungod sa sala, kini gisunog na diay. Busa nasuko si Moises kang Eleasar ug kang Itamar, ang nahibilin nga mga anak nga lalaki ni Aaron, nga nag-ingon,
17 “Nganong wala man ninyo kaona ang halad tungod sa sala diha sa balaang dapit nga kini butang man nga labing balaan ug nga kini gihatag man kaninyo aron pas-anon ninyo ang kasal-anan sa katilingban, aron sa paghimo sa pagtabon sa sala alang kanila sa atubangan sa Ginoo ?
18 Tan-awa, ang dugo niini wala isulod sa balaang dapit busa kaonon gayod unta ninyo kini didto sa sulod sa balaang dapit sumala sa akong gisugo.”
19 Ug si Aaron miingon kang Moises, “Tan-awa, naghalad sila karon sa ilang halad tungod sa sala, ug sa ilang halad nga sunogon sa atubangan sa Ginoo, apan nahitabo kanako kining mga butanga! Kon nakakaon pa ako karon sa halad tungod sa sala, dawaton ba kaha kini sa Ginoo ?”
20 Sa pagkadungog ni Moises niini, nakapahimuot kini kaniya.