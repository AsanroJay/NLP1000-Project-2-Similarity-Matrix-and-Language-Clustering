1 Unya ang Ginoo miingon kang Moises,
2 “Kini mao ang balaod alang sa sanlahon sa adlaw sa paghinlo kaniya. Dad-on siya ngadto sa pari.
3 Ug ang pari mogula sa kampo ug ang pari maghimo ug paghiling. Unya kon makita nga ang sakit sa sanlahon maayo na,
4 ang pari magsugo alang niadtong hinloan sa pagkuha ug duha ka buhing langgam nga hinlo ug kahoy nga cedro ug pula nga higot ug hisopo.
5 Ang pari magsugo sa pagpatay sa usa sa mga langgam diha sa usa ka kulon sa ibabaw sa nag-agas nga tubig.
6 Ang langgam nga buhi kuhaon uban sa kahoy nga cedro ug sa pulang higot ug sa hisopo, ug kini ituslob niya ug ang langgam nga buhi diha sa dugo sa langgam nga gipatay sa ibabaw sa nag-agas nga tubig.
7 Ug magwisik siya sa makapito ibabaw sa sanlahon nga hinloan ug siya magpahibalo nga ang maong tawo hinlo na ug buhian ang langgam nga buhi ngadto sa hawan nga kapatagan.
8 Ug kadtong hinloan manglaba sa iyang mga bisti ug kiskison niya ang tanan niyang buhok ug maligo siya sa tubig ug mahinlo siya. Ug human niana mosulod siya sa kampo apan mopuyo siya sa gawas sa iyang tolda sulod sa pito ka adlaw.
9 Sa ikapito nga adlaw kiskison niya ang tanang buhok sa iyang ulo ug sa iyang bungot ug sa mga kilay sa iyang mga mata, kiskison niya ang tanan niyang balhibo. Unya labhan niya ang iyang mga bisti ug ligoon niya ang iyang lawas sa tubig ug mahinlo siya.
10 “Sa ikawalo nga adlaw magkuha siya ug duha ka nating karnero nga laki nga walay tatsa ug usa ka nating karnero nga baye nga usa ka tuig ang kagulangon nga walay tatsa ug halad nga pagkaon nga balig tulo sa napulo ka bahin sa usa ka epha nga pinong harina nga sinagolan ug lana ug usa ka log nga lana.
11 Ang pari nga nagputli kaniya magpahimutang kaniya nga hinloanan ug niining mga butang sa atubangan sa Ginoo sa pultahan sa tolda nga tagboanan.
12 Ug ang pari magkuha sa usa sa mga nating karnero nga laki, ug ihalad niya kini ingon nga halad tungod sa paglapas, uban sa usa ka takos nga lana, ug ibayaw kini ingon sa halad nga binayaw sa atubangan sa Ginoo .
13 Patyon niya ang nating karnero nga laki sa dapit diin adto patyon ang halad tungod sa sala ug ang halad nga sunogon, sa balaang dapit, kay ang halad tungod sa paglapas sama sa halad tungod sa sala, iya sa pari. Kini labing balaan.
14 Ang pari magkuha sa dugo sa halad tungod sa paglapas ug ang pari magbutang niini sa tumoy sa tuong dalunggan sa tawo nga gihinloan ug sa ibabaw sa kumagko sa iyang tuong kamot ug sa ibabaw sa kumagko sa iyang tuong tiil.
15 Unya ang pari magkuha gikan sa usa ka log nga lana ug ibubo niya sa palad sa iyang wala nga kamot
16 ug ituslob niya ang iyang tuong tudlo sa lana nga anaa sa iyang wala nga kamot ug magwisik siya ug lana pinaagi sa iyang tudlo sa makapito sa atubangan sa Ginoo .
17 Ang mahibilin sa lana nga diha sa iyang kamot, ibutang niya kini sa tumoy sa tuong dalunggan sa tawo nga hinloan, sa kumagko sa iyang tuong kamot ug diha sa kumagko sa iyang tuong tiil, diha sa dugo sa halad tungod sa paglapas.
18 Ang mahibilin sa lana nga anaa sa iyang kamot ibutang niya sa ibabaw sa ulo sa tawo nga hinloan. Ug ang pari maghimo ug pagtabon sa sala alang kaniya sa atubangan sa Ginoo .
19 Ang pari maghalad sa halad tungod sa sala ug maghimo siya ug pagtabon sa sala alang sa tawo nga hinloan tungod sa iyang pagkahugaw ug human niini, patyon niya ang halad nga sunogon.
20 Unya ihalad sa pari ang halad nga sunogon, ug ang halad nga pagkaon didto sa ibabaw sa halaran. Ug ang pari maghimo ug pagtabon sa sala alang kaniya ug mahinlo siya.
21 “Apan kon siya kabos ug dili makaabot sa igo, magkuha siya ug usa ka nating karnero nga laki alang sa halad tungod sa paglapas nga ibayaw aron sa paghimo ug pagtabon sa sala alang kaniya ug pinong harina nga ikanapulo nga bahin sa usa ka epha nga sinagolan ug lana alang sa halad nga pagkaon ug usa ka takos nga lana,
22 ug duha ka tukmo o duha ka kuyabog sa salampati nga iyang maabot, ang usa alang sa halad tungod sa sala ug ang usa alang sa halad nga sunogon.
23 Ug sa ikawalo nga adlaw dad-on niya kini ngadto sa pari alang sa iyang pagpaputli, ngadto sa pultahan sa tolda nga tagboanan sa atubangan sa Ginoo .
24 Kuhaon sa pari ang nating karnero nga halad tungod sa paglapas ug ang usa ka log nga lana ug ang pari magbayaw niini ingon nga halad nga binayaw sa atubangan sa Ginoo .
25 Patyon sa pari ang nating karnero nga halad tungod sa paglapas ug ang pari magkuha ug dugo gikan sa halad tungod sa paglapas ug ibutang niya sa tumoy sa tuong dalunggan sa tawo nga gihinloan ug sa kumagko sa iyang tuong kamot ug sa kumagko sa iyang tuong tiil.
26 Ug ang pari magbubo ug lana sa ibabaw sa palad sa iyang wala nga kamot
27 ug pinaagi sa iyang tuong tudlo ang pari magwisik sa lana nga anaa sa iyang kamot nga wala sa makapito sa atubangan sa Ginoo .
28 Ang pari magbutang ug lana nga anaa sa iyang kamot sa tumoy sa tuong dalunggan sa tawo nga gihinloan, ug sa kumagko sa iyang tuong kamot ug sa kumagko sa iyang tuong tiil sa dapit diin ang dugo sa halad tungod sa paglapas gibutang.
29 Ang nahibilin sa lana nga anaa sa kamot sa pari, ibutang niya sa ibabaw sa ulo sa tawo nga gihinloan, aron paghimo sa pagtabon sa sala alang kaniya sa atubangan sa Ginoo .
30 Ihalad usab niya ang usa sa mga tukmo o sa mga kuyabog sa salampati sumala sa iyang maabot,
31 ang usa alang sa halad tungod sa sala ug ang usa alang sa halad nga sunogon uban sa halad nga pagkaon. Ug ang pari maghimo ug pagtabon sa sala alang sa tawo nga gihinloan sa atubangan sa Ginoo .”
32 Kini mao ang balaod alang niadtong adunay sakit nga sanla nga dili makaabot sa pagdala sa gipangayo nga halad alang sa paghinlo kaniya.
33 Ang Ginoo miingon kang Moises ug kang Aaron,
34 “Sa dihang mosulod kamo sa yuta sa Canaan nga akong gihatag kaninyo aron inyong mapanag-iya ug butangan nako ug agup-op ang usa ka balay sa yuta nga inyong napanag-iya,
35 kinahanglan nga ang tag-iya sa balay moadto ug mosulti sa pari, ‘Alang kanako daw adunay agup-op nga mitungha sa akong balay.’
36 Unya ang pari magsugo nga haw-asan nila ang balay sa dili pa mosulod ang pari sa pagtan-aw sa agup-op aron ang tanan nga anaa sa balay dili isipon nga hugaw, ug human niini ang pari mosulod aron sa pagtan-aw sa balay.
37 Ug tan-awon niya ang agup-op, ug kon makita nga ang agup-op diha sa mga bungbong sa balay uban sa mga kabang nga may pagkalunhaw o may pagkapula ug makita nga kini lalom kay sa nawong sa bungbong,
38 ang pari mogula sa balay agi sa pultahan sa balay ug tak-opan niya ang balay sulod sa pito ka adlaw.
39 Ug sa ikapito nga adlaw, ang pari mobalik ug motan-aw. Ug kon makita nga ang agup-op mikaylap sa mga bungbong sa balay,
40 magsugo ang pari nga kuhaon nila ang mga bato diin anaa ang agup-op ug ilabay kini sa dapit nga hugaw sa gawas sa lungsod.
41 Siya magsugo nga liboton pagkiskis ang sulod sa balay, ug ang abog nga nangakuha sa ilang pagkiskis ilabay didto sa hugaw nga dapit sa gawas sa lungsod.
42 Unya sila magkuha ug laing mga bato ug ilang ihulip kini sa dapit nga gikuhaan sa mga bato ug magkuha sila ug laing apog nga minasa ug buliton nila ang balay.
43 “Kon ang agup-op mobalik pagtakboy niadtong balaya, human kini kuhai sa mga bato ug human makiskisi niya ang balay ug human mabuliti,
44 ang pari mosulod ug motan-aw. Ug kon makita nga ang agup-op mikaylap didto sa balay, agup-op kini nga mokutkot niadtong balaya, kini hugaw.
45 Gub-on niya ang maong balay, ug ang mga bato niini ug ang mga kahoy niini ug ang tanang minasa sa balay dad-on ngadto sa hugaw nga dapit sa gawas sa lungsod.
46 Dugang pa, kadtong mosulod niadtong balaya samtang kini gitak-opan hugaw hangtod sa pagkakilomkilom.
47 Ang makahigda niadtong balaya kinahanglang manglaba sa iyang mga bisti; ang mokaon usab sulod niadtong balaya kinahanglang manglaba sa iyang nga bisti.
48 “Apan kon ang pari mosulod ug motan-aw, ug ang agup-op wala mokaylap sa balay human kini mahulipi, ang pari magpahibalo nga ang balay hinlo kay ang agup-op nahanaw na.
49 Ug alang sa paghinlo sa balay, magkuha siya ug duha ka gagmayng langgam ug kahoy nga cedro ug pula nga higot ug hisopo.
50 Unya patyon niya ang usa sa mga langgam diha sa usa ka kulon ibabaw sa nag-agas nga tubig.
51 Ug kuhaon niya ang kahoy nga cedro ug ang hisopo ug ang pula nga higot uban sa langgam nga buhi ug ituslob kini sa dugo sa langgam nga gipatay ug sa tubig nga nag-agas ug wisikan sa makapito ang balay.
52 Busa hinloan niya ang balay pinaagi sa dugo sa langgam ug sa nag-agas nga tubig, ug sa langgam nga buhi ug sa kahoy nga cedro ug sa hisopo ug sa pula nga higot.
53 Unya buhian niya ang langgam nga buhi sa gawas sa lungsod ngadto sa hawan nga kapatagan. Sa ingon niini himoon niya ang pagtabon sa sala alang sa balay ug kini mahinlo.”
54 Kini mao ang balaod mahitungod sa tanan nga sanla, sa pangatol,
55 sa agup-op sa bisti ug sa balay,
56 ug sa hubag o sa nuka o sa kabang nga puti,
57 aron sa pagpakita kanus-a kini hugaw ug kanus-a kini hinlo. Kini mao ang balaod mahitungod sa sanla.