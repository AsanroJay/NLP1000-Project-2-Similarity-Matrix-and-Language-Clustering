1 Sa ikawalo nga adlaw, gitawag ni Moises si Aaron ug ang iyang mga anak nga lalaki ug ang mga kadagkoan sa Israel.
2 Ug siya miingon kang Aaron, “Pagkuha ug usa ka nating baka nga laki alang sa halad tungod sa sala ug usa ka laking karnero alang sa halad nga sunogon, ang duha walay tatsa, ug ihalad kini sa atubangan sa Ginoo.
3 Ug sultihi ang katawhan sa Israel, ‘Pagkuha kamo ug usa ka laking kanding alang sa halad tungod sa sala, ug usa ka nating baka ug usa ka nating karnero, kining duha tagsa ka tuig ang kagulangon ug walay tatsa, alang sa halad nga sunogon,
4 ug usa ka baka ug usa ka laking karnero alang sa mga halad sa pakigdait nga ihawon ninyo sa atubangan sa Ginoo, ug usab usa ka halad nga pagkaon nga sinagolan ug lana, kay ang Ginoo magpakita karon kaninyo.’ ”
5 Gidala nila ang gisugo ni Moises didto sa atubangan sa tolda nga tagboanan ug ang tibuok nga katilingban nanuol ug nanindog sa atubangan sa Ginoo.
6 Unya si Moises miingon, “Kini mao ang gisugo sa Ginoo nga buhaton ninyo ug ang himaya sa Ginoo magpakita kaninyo.”
7 Unya miingon si Moises kang Aaron, “Duol sa halaran ug ihalad ang imong halad tungod sa sala ug ang imong halad nga sunogon ug himoa ang pagtabon sa sala alang sa imong kaugalingon ug alang sa katawhan ug dad-a usab ang halad sa katawhan, ug himoa ang pagtabon sa sala alang kanila sumala sa gisugo sa Ginoo.”
8 Busa si Aaron miduol sa halaran ug gipatay niya ang nating baka nga halad tungod sa sala nga alang sa iyang kaugalingon.
9 Ug ang dugo gidala sa mga anak nga lalaki ni Aaron ngadto kaniya ug iyang gituslob ang iyang tudlo sa dugo ug gibutang niya ang dugo sa ibabaw sa mga sungaysungay sa halaran ug gibubo niya ang uban nga dugo diha sa tungtonganan sa halaran.
10 Apan ang tambok ug ang mga amimislon ug ang habolhabol sa atay nga gikan sa halad tungod sa sala, iyang gisunog sa ibabaw sa halaran sumala sa gisugo sa Ginoo kang Moises.
11 Ang unod ug ang panit iyang gisunog sa kalayo didto sa gawas sa kampo.
12 Gipatay ni Aaron ang halad nga sunogon ug ang dugo gitunol kaniya sa iyang mga anak nga lalaki ug iyang gisablig libot sa ibabaw sa halaran.
13 Ug ilang gitunol kaniya ang halad nga sunogon, sa tinagsa ka hiwa, ug ang ulo, ug iyang gisunog kini ibabaw sa halaran.
14 Ug iyang gihugasan ang mga tinai ug ang mga paa, ug gisunog kini uban sa halad nga sunogon ibabaw sa halaran.
15 Unya gihalad ni Aaron ang halad sa katawhan, ug gikuha niya ang laking kanding nga mao ang halad tungod sa sala sa katawhan, ug gipatay kini ug gihalad alang sa sala sama sa unang halad tungod sa sala.
16 Ug gihalad niya ang halad nga sunogon, ug gihalad kini sumala sa tulumanon.
17 Ug iyang gihalad ang halad nga pagkaon, ug mihakop siya gikan niini ug gisunog niya kini ibabaw sa halaran dugang sa halad nga sunogon sa buntag.
18 Gipatay usab ni Aaron ang baka ug ang laking karnero nga ihawon alang sa halad sa pakigdait alang sa katawhan, ug ang dugo gitunol kaniya sa iyang mga anak nga lalaki ug iya kining gisablig libot sa ibabaw sa halaran,
19 ug ang mga tambok sa baka ug sa laking karnero, ang tambok nga ikog ug ang nagputos sa tinai ug ang mga amimislon, ug ang habolhabol sa atay.
20 Ug gibutang nila ang mga tambok sa ibabaw sa mga dughan, ug iyang gisunog ang tambok ibabaw sa halaran.
21 Apan ang mga dughan ug ang tuo nga paa gibayaw ni Aaron ingon nga halad nga binayaw sa atubangan sa Ginoo sumala sa gisugo ni Moises.
22 Unya giisa ni Aaron ang iyang mga kamot ngadto sa katawhan ug iyang gipanalanginan sila ug mikanaog siya human sa paghalad sa halad tungod sa sala ug sa halad nga sunogon ug sa mga halad sa pakigdait.
23 Ug si Moises ug si Aaron misulod sa tolda nga tagboanan, ug sa paggula nila ilang gipanalanginan ang katawhan ug ang himaya sa Ginoo nagpakita sa tibuok nga katawhan.
24 Unya may kalayo nga migula gikan sa atubangan sa Ginoo, ug misunog sa halad nga sunogon ug sa mga tambok nga diha sa ibabaw sa halaran. Ug sa pagkakita sa tibuok nga katawhan niini naninggit sila ug nanghapa.