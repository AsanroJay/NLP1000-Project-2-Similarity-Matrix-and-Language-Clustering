1 “Kon ang iyang halad usa ka inihaw nga halad sa pakigdait, kon siya maghalad gikan sa panon sa mga baka, laki o baye, maoy ihalad niya ang walay tatsa sa atubangan sa Ginoo.
2 Ibutang niya ang iyang kamot sa ibabaw sa ulo sa iyang halad, ug patyon niya kini didto sa pultahan sa tolda nga tagboanan ug ang mga pari, ang mga anak ni Aaron, magsablig sa dugo niini libot sa halaran.
3 Ug gikan sa inihaw nga mga halad sa pakigdait, ingon nga halad pinaagi sa kalayo alang sa Ginoo, ihalad niya ang tambok nga nagputos sa mga tinai, ug ang tanan nga tambok nga anaa sa sulod sa ginhawaan,
4 ug ang duha ka amimislon ug ang tambok nga anaa sa niini dapit sa hawak, ug ang habolhabol sa atay nga kuhaon uban sa mga amimislon.
5 Unya ang mga anak ni Aaron magsunog niini ibabaw sa halaran uban sa halad nga gisunog ibabaw sa sugnod nga anaa sa ibabaw sa kalayo. Kini usa ka halad pinaagi sa kalayo, usa ka kahumot alang sa Ginoo.
6 “Kon ang iyang halad inihaw nga halad sa pakigdait alang sa Ginoo gikan sa panon sa karnero, laki o baye, ihalad niya kini nga walay tatsa.
7 Kon siya maghalad ug nating karnero ingon nga iyang halad, ihalad kini niya sa atubangan sa Ginoo.
8 Ug ibutang niya ang iyang kamot ibabaw sa ulo sa iyang halad ug kini iyang patyon sa atubangan sa Tolda nga Tagboanan ug ang mga anak ni Aaron magsablig sa dugo niini libot sa halaran.
9 Unya gikan sa gihalad nga halad sa pakigdait ingon nga halad pinaagi sa kalayo alang sa Ginoo, ihalad niya ang tambok niini, ang tibuok ikog nga tambok nga kuhaon niya sa punoan sa dugokan ug ang tambok nga nagputos sa mga tinai ug ang tanan nga tambok nga anaa sa sulod sa ginhawaan,
10 lakip ang duha ka amimislon ug ang tambok nga anaa sa ibabaw niini dapit sa hawak, ug ang habolhabol sa ibabaw sa atay nga kuhaon uban sa mga amimislon.
11 Ug ang pari magsunog niini ibabaw sa halaran ingon nga pagkaon nga gihalad pinaagi sa kalayo ngadto sa Ginoo.
12 “Kon kanding ang iyang halad, ihalad niya kini sa atubangan sa Ginoo.
13 Ibutang niya ang iyang kamot sa ibabaw sa ulo niini ug patyon niya kini sa atubangan sa tolda nga tagboanan ug ang mga anak ni Aaron magsablig sa dugo niini libot sa halaran.
14 Ug gikan niini, ingon nga iyang halad pinaagi sa kalayo ngadto sa Ginoo, ihalad niya ang tambok nga nagputos sa mga tinai, ug ang tanan nga tambok nga anaa sa sulod sa ginhawaan,
15 ug ang duha ka amimislon, ug ang tambok nga anaa niini dapit sa hawak ug ang habolhabol sa atay nga kuhaon uban sa amimislon.
16 Ug ang pari magsunog niini sa ibabaw sa halaran ingon nga pagkaon nga gihalad pinaagi sa kalayo ingon nga kahumot alang sa Ginoo. Ang tanan nga tambok iya sa Ginoo.
17 Kini usa ka tulumanon nga dayon alang sa inyong mga kaliwatan, sa tanan ninyong mga puluy-anan, aron dili kamo magkaon ug tambok o dugo.”