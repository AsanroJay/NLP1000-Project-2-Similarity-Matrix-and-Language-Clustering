1 Unya ang Ginoo miingon kang Moises,
2 “Kon adunay makasala ug magbuhat ug paglapas batok sa Ginoo pinaagi sa paglimbong sa iyang isigkatawo tungod sa gipatipigan o gibilin kaniya, o pinaagi sa pagpangawat o pagpanglupig sa iyang isigkatawo,
3 o makakaplag siya ug nawala ug milimod mahitungod niini ug makapanumpa siya ug bakak, bisan unsa niining tanan nga mabuhat sa tawo, makasala siya niini.
4 Kon may usa nga makasala niini ug sad-an siya, kinahanglan nga iyang iuli ang iyang gikawat o ang mga naangkon niya pinaagi sa pagpanglupig o ang butang nga gipatipigan kaniya o ang nawala nga nakit-an niya
5 o bisan unsang butang nga iyang gipanumpaan ug bakak, iuli niya ang tanan ug iyang dugangan sa ikalima nga bahin sa bili niini ug ang tag-iya bayran niya sa adlaw nga nasakpan siya nga nakasala.
6 Dad-on niya ngadto sa pari ang iyang halad tungod sa paglapas ngadto sa Ginoo, usa ka laking karnero nga walay tatsa gikan sa panon, sumala sa pagbili niini ingon nga halad tungod sa paglapas.
7 Ug ang pari maghimo sa pagtabon sa sala alang kaniya sa atubangan sa Ginoo ug pasayloon siya sa bisan unsa nga mga butang nga tungod niana sad-an siya.”
8 Ang Ginoo miingon kang Moises,
9 “Sugoa si Aaron ug ang iyang mga anak nga lalaki sa pag-ingon: Kini mao ang balaod sa halad nga sunogon. Ang halad nga sunogon kinahanglang magpabilin sa ibabaw sa halaran sa tibuok nga gabii hangtod sa buntag ug ang kalayo sa halaran kanunay nga magdilaab niini.
10 Ang pari magsul-ob sa iyang bisti nga lino ug magsul-ob siya ug mga karsunsilyo nga lino sa iyang lawas. Ug iyang hiposon ang abo sa kalayo nga nag-ut-ot sa halad nga sinunog ibabaw sa halaran ug kini ibutang niya duol sa halaran.
11 Unya huboon niya ang iyang mga bisti ug magsul-ob siya ug lain nga mga bisti ug dad-on niya ang abo ngadto sa gawas sa kampo, ngadto sa dapit nga hinlo.
12 Ug ang kalayo sa ibabaw sa halaran kinahanglang kanunay nga magdilaab sa ibabaw niini, dili kini palongon. Ug ang pari magbutang niini ug sugnod matag buntag ug ipahimutang niya sa ibabaw niini ang halad nga sunogon ug iyang sunogon sa ibabaw sa halaran ang tambok sa mga halad sa pakigdait.
13 Ang kalayo magdilaab gayod kanunay sa ibabaw sa halaran; kini dili palongon.
14 “Kini mao ang balaod sa halad nga pagkaon. Ang mga anak ni Aaron maghalad niini atubangan sa Ginoo diha sa atubangan sa halaran.
15 Gikan niini siya magkuha ug usa ka hakop nga pinong harina sa halad nga pagkaon uban sa lana niini ug ang tanan nga insenso nga anaa sa ibabaw sa halad nga pagkaon, ug sunogon niya kini ibabaw sa halaran ingon nga handomanan niini, usa ka kahumot alang sa Ginoo.
16 Ug ang nahibilin niini kaonon ni Aaron ug sa iyang mga anak nga lalaki. Kini kaonon nga walay patubo diha sa dapit nga balaan, sa hawanan sa tolda nga tagboanan kini kaonon nila.
17 Kini dili lutoon nga may patubo. Kini akong gihatag kanila ingon nga ilang bahin gikan sa akong mga halad pinaagi sa kalayo. Kini butang nga labing balaan sama sa halad tungod sa sala ug sa halad tungod sa paglapas.
18 Ang tanang lalaki sa mga anak ni Aaron makakaon niini, ingon nga gisugo hangtod sa kahangtoran sa tibuok ninyong mga kaliwatan, gikan sa mga halad alang sa Ginoo pinaagi sa kalayo. Ang tanan nga makahikap niini mahimong balaan.”
19 Ang Ginoo miingon kang Moises,
20 “Kini mao ang ihalad ni Aaron ug sa iyang mga anak nga lalaki ngadto sa Ginoo sa adlaw nga siya dihogan: ikanapulo nga bahin sa usa ka epha nga pinong harina ingon nga naandang halad nga pagkaon, ang katunga niini sa buntag ug ang katunga niini sa hapon.
21 Himoon kini diha sa mabaw nga kaha ginamit ang lana; dad-a kini nga maayong pagkasagol, ingon nga mga haon sa linuto sama sa halad nga pagkaon ug ihalad kini ingon nga usa ka kahumot ngadto sa Ginoo.
22 Ug ang pari nga usa sa mga anak ni Aaron, nga gidihogan nga mouli kaniya, mao ang maghalad niini ngadto sa Ginoo ingon nga gisugo hangtod sa kahangtoran, ang tibuok niini kinahanglang sunogon.
23 Ug ang tanan nga halad nga pagkaon sa pari sunogon gayod ug dili kaonon.”
24 Ang Ginoo miingon kang Moises,
25 “Sultihi si Aaron ug ang iyang mga anak nga lalaki: Kini mao ang balaod sa halad tungod sa sala. Sa dapit diin didto patyon ang halad nga sunogon, adto usab patyon ang halad tungod sa sala sa atubangan sa Ginoo. Kini butang nga labing balaan.
26 Ang pari nga maghalad niini alang sa sala mokaon niini. Kaonon kini diha sa dapit nga balaan, sa hawanan sa tolda nga tagboanan.
27 Ang tanan nga makahikap sa unod niini mahimong balaan ug kon masablig ang dugo niini sa ibabaw sa bisti, hinloan nimo ang nasabligan didto sa dapit nga balaan.
28 Apan ang kulon nga gilutoan niana buk-on ug kon giluto kini sa sudlanan nga bronsi, hinloan kini ug hugasan sa tubig.
29 Ang tanan nga lalaki sa banay sa mga pari mokaon niini. Kini labing balaan.
30 Walay halad tungod sa sala nga kaonon nga ang dugo niini gidala ngadto sa tolda nga tagboanan aron himoon ang pagtabon sa sala didto sa dapit nga balaan. Kini sunogon sa kalayo.