1 Ang Ginoo miingon kang Moises,
2 “Dad-a si Aaron ug ang iyang mga anak nga lalaki uban kaniya ug ang mga bisti ug ang lana nga igdidihog ug ang torong baka alang sa halad tungod sa sala ug ang duha ka laking karnero ug ang bukag nga gisudlan ug mga pan nga walay patubo.
3 Unya tigoma ang tibuok nga katilingban didto sa pultahan sa tolda nga tagboanan.”
4 Ug gibuhat kini ni Moises sumala sa sugo sa Ginoo kaniya. Ug nagtigom ang katilingban didto sa pultahan sa tolda nga tagboanan.
5 Si Moises miingon sa katilingban, “Kini mao ang gisugo sa Ginoo nga kinahanglang buhaton.”
6 Unya gidala ni Moises si Aaron ug ang iyang mga anak nga lalaki, ug sila gihugasan niya ug tubig.
7 Ug iyang gisul-ob kang Aaron ang bisti, ug gibakos kaniya ang bakos, ug gisul-ob kaniya ang sutana, ug gipahimutang ang ephod, ug iyang gibakos kaniya ang maayong pagkahabol nga bakos sa ephod ug kini gihigot kaniya.
8 Iyang gisul-ob kaniya ang tabon sa dughan ug niini gibutang niya ang Urim ug ang Tumim.
9 Ug gisul-ob niya ang purong diha sa ulo ni Aaron ug sa ibabaw sa purong, sa atubangan, gibutang niya ang dayandayan nga bulawan, ang balaan nga korona sumala sa gisugo sa Ginoo kang Moises.
10 Unya gikuha ni Moises ang lana nga igdidihog ug gidihogan niya ang Tolda ug ang tanang mga butang nga diha niini ug gibalaan kini.
11 Giwisikan niya ug lana ang ibabaw sa halaran sa makapito ug gidihogan niya ang halaran ug ang tanang mga kasangkapan niini ug ang hugasanan ug ang tungtonganan niini aron sa pagbalaan niini.
12 Ug gibuboan niya ug lana nga igdidihog ang ulo ni Aaron ug gidihogan niya aron sa pagbalaan kaniya.
13 Ug gidala ni Moises ang mga anak nga lalaki ni Aaron ug gisul-oban sila sa mga bisti ug gibaksan sila sa mga bakos, ug gipurongan sila sumala sa gisugo sa Ginoo kang Moises.
14 Unya gidala niya ang torong baka nga halad tungod sa sala, ug si Aaron ug ang iyang mga anak nga lalaki mitapion sa ilang mga kamot sa ibabaw sa ulo sa torong baka nga alang sa halad tungod sa sala.
15 Gipatay kini ni Moises ug gikuha niya ang dugo ug pinaagi sa iyang tudlo gibutang niya kini diha sa mga sungaysungay sa halaran sa palibot ug giputli niya ang halaran. Unya gibubo niya ang uban nga dugo diha sa tungtonganan sa halaran ug kini gibalaan niya aron sa paghimo ug pagtabon sa sala alang niini.
16 Gikuha niya ang tanang tambok nga diha sa ibabaw sa mga tinai ug ang habolhabol sa atay ug ang duha ka amimislon uban sa tambok niini ug gisunog kini ni Moises ibabaw sa halaran.
17 Apan ang torong baka ug ang panit niini ug ang unod ug ang sulod sa tinai niini, iyang gisunog sa kalayo sa gawas sa kampo sumala sa gisugo sa Ginoo kang Moises.
18 Unya gihalad niya ang laking karnero ingon nga halad nga sunogon, ug si Aaron ug ang iyang mga anak nga lalaki mitapion sa ilang mga kamot sa ulo sa karnero.
19 Ug gipatay kini ni Moises ug gisablig niya ang dugo libot sa ibabaw sa halaran.
20 Sa dihang nahiwahiwa na ang laking karnero, gisunog ni Moises ang ulo ug ang mga hiniwa ug ang tambok.
21 Ug sa nahugasan na ug tubig ang mga tinai ug ang mga paa, gisunog ni Moises ang tibuok laking karnero sa ibabaw sa halaran ingon nga halad nga sunogon, usa ka kahumot, usa ka halad pinaagi sa kalayo alang sa Ginoo, sumala sa gisugo sa Ginoo kang Moises.
22 Unya gihalad niya ang lain nga laking karnero, ang karnero alang sa paggahin. Unya si Aaron ug ang iyang mga anak nga lalaki mitapion sa ilang mga kamot sa ibabaw sa ulo sa laking karnero.
23 Ug gipatay kini ni Moises ug mikuha siya ug dugo niini ug gibutang niya sa tumoy sa tuong dalunggan ni Aaron ug diha sa kumagko sa tuo niyang kamot ug diha sa kumagko sa tuo niyang tiil.
24 Unya gidala niya ang mga anak nga lalaki ni Aaron ug gibutangan ni Moises ug dugo ang tumoy sa ilang mga tuong dalunggan ug diha sa mga kumagko sa ilang mga tuong kamot ug diha sa mga kumagko sa ilang mga tuong tiil ug gisablig ni Moises ang dugo libot sa ibabaw sa halaran.
25 Gikuha niya ang tambok ug ang tambok nga ikog ug ang tanan nga tambok nga diha sa mga tinai ug ang habolhabol sa atay ug ang duha ka amimislon uban sa tambok niini ug ang tuo nga paa.
26 Ug gikan sa bukag sa mga pan nga walay patubo nga diha sa atubangan sa Ginoo, mikuha siya ug usa ka pan nga lingin nga walay patubo ug usa ka torta nga sinagolan ug lana ug usa ka nipis nga pan, ug kini gibutang niya sa tambok ug sa tuo nga paa.
27 Ug gibutang niya kining tanan sa mga kamot ni Aaron ug sa mga kamot sa iyang mga anak nga lalaki, ug kini gibayaw niya ingon nga halad nga binayaw sa atubangan sa Ginoo.
28 Unya gikuha ni Moises ang maong mga butang gikan sa ilang mga kamot ug gisunog niya kini sa halaran uban sa halad nga sunogon ingon nga halad sa paggahin, usa ka kahumot nga makapahimuot, usa ka halad pinaagi sa kalayo alang sa Ginoo.
29 Gikuha ni Moises ang dughan ug gibayaw niya kini ingon nga halad nga binayaw sa atubangan sa Ginoo . Mao kini ang bahin ni Moises sa laking karnero alang sa paggahin sumala sa gisugo sa Ginoo kang Moises.
30 Unya mikuha si Moises ug lana nga igdidihog ug dugo nga diha sa ibabaw sa halaran ug giwisik kini kang Aaron ug sa iyang mga bisti ug sa iya usab nga mga anak nga lalaki ug sa ilang mga bisti. Ug gibalaan niya si Aaron ug ang iyang mga bisti ug ang iyang mga anak nga lalaki ug ang ilang mga bisti.
31 Ug si Moises miingon kang Aaron ug sa iyang mga anak nga lalaki, “Lutoa ninyo ang unod didto sa pultahan sa Tolda nga Tagboanan ug kaonon ninyo kini didto uban sa mga pan nga anaa sa bukag sa halad alang sa paggahin ingon nga ako nagsugo nga nag-ingon, ‘Si Aaron ug ang iyang mga anak nga lalaki magkaon niini.’
32 Ug ang mahibilin sa unod ug sa pan, sunogon ninyo sa kalayo.
33 Dili kamo manggula gikan sa pultahan sa tolda nga tagboanan sulod sa pito ka adlaw hangtod nga matuman ang mga adlaw sa paggahin kaninyo, kay sa pito ka adlaw igahin kamo.
34 Ingon sa gihimo niining adlawa, ang Ginoo nagsugo nga buhaton ang paghimo sa pagtabon sa sala alang kaninyo.
35 Ug sa pultahan sa tolda nga tagboanan magpabilin kamo sa adlaw ug sa gabii sulod sa pito ka adlaw ug maghimo sa gisugo sa Ginoo kay tingali unya ug mangamatay kamo kay mao kini ang gisugo kanako.”
36 Ug si Aaron ug ang iyang mga anak nga lalaki mihimo sa tanang mga butang nga gisugo sa Ginoo pinaagi kang Moises.