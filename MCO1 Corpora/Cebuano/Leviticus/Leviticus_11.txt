1 Ang Ginoo miingon kang Moises ug kang Aaron,
2 “Sultihi ninyo ang katawhan sa Israel: Mao kini ang mga mananap nga mahimo ninyong kaonon gikan sa tanang mga mananap nga anaa sa ibabaw sa yuta.
3 Ang tanang mananap nga may kuko nga pikas ug may tiil nga buak ug nag-usap sa ilang kinaon, makaon ninyo kini.
4 Apan sa mga mananap nga nag-usap sa ilang kinaon o may kuko nga pikas, ayaw ninyog kaona ang kamilyo kay bisan ug mousap kini sa kinaon, dili pikas ang kuko niini, hugaw kini alang kaninyo,
5 ug ang koneho kay bisan ug mousap kini sa kinaon, dili pikas ang kuko niini, hugaw kini alang kaninyo,
6 ang liebre kay bisan ug mousap kini sa kinaon, dili pikas ang kuko niini, hugaw kini alang kaninyo,
7 ug ang baboy kay bisan ug pikas ang kuko niini ug buak ang tiil, wala kini mag-usap sa kinaon, hugaw kini alang kaninyo.
8 Ayaw kamo pagkaon sa unod niini ug ayaw kamo paghikap sa patayng lawas niining mga mananapa, hugaw kini alang kaninyo.
9 “Sa mga nagpuyo sa tubig, kini makaon ninyo. Ang bisan unsa nga may mga kapay ug mga himbis nga anaa sa katubigan, sa dagat man o sa mga suba, kini mahimo ninyong kaonon.
10 Apan ang tanan nga walay kapay ug walay mga himbis diha sa dagat o sa mga suba, ug sa tanang mga mananap nga nagpuyo sa katubigan, dulumtanan kini alang kaninyo.
11 Kini magpabiling dulumtanan alang kaninyo. Ayaw kamo pagkaon sa ilang unod ug likayi ninyo ang lawas nga patay niini.
12 Bisan unsa nga walay mga kapay ug walay mga himbis nga anaa sa katubigan dulumtanan alang kaninyo.
13 “Sa mga langgam, kini ang mga dulumtanan alang kaninyo. Dili kamo magkaon niini kay kini dulumtanan: ang agila, ang gripon, ang agila sa dagat,
14 ang banog, ang tanang matang sa mga manaol,
15 ang tanang matang sa uwak,
16 ang abistros, ang pungaw, ang laro, ang tanang matang sa mga ananangkil,
17 ang ngiwngiw, ang gamaw, ang lapay,
18 ang itik, ang pelicano, ang langgam nga mangaon ug patay,
19 ang herodion, ang tanang matang sa tabon, ang kukok ug ang kabog.
20 “Ang tanan nga gagmayng mananap nga nagkamang sa yuta, pak-an ug maglakaw sa upat ka tiil, dulumtanan alang kaninyo.
21 Apan sa tanan nga mananap nga nagkamang sa yuta, pak-an ug naglakaw sa upat ka tiil, mahimong kaonon ninyo ang adunay mga paa gawas sa ilang mga tiil aron sa paglukso sa ibabaw sa yuta.
22 Mahimo ninyong kaonon ang dulon sumala sa ilang matang, ang alasiwsiw sumala sa ilang matang, ang timos sumala sa ilang matang, ug ang apan-apan sumala sa ilang matang.
23 Apan ang tanan nga mananap nga nagkamang sa yuta nga pak-an ug adunay upat ka tiil, dulumtanan alang kaninyo.
24 “Pinaagi niining mga butanga ikaw mahimong hugaw. Ang makahikap sa mga patayng lawas niini, hugaw hangtod sa pagkakilomkilom.
25 Ug si bisan kinsa nga magdala ug bahin sa patayng lawas niini, kinahanglang manglaba sa iyang mga bisti ug hugaw siya hangtod sa pagkakilomkilom.
26 Ang tanang mananap nga pikas ug kuko apan ang tiil dili buak, mabahin o ang dili mousap sa kinaon, kini hugaw alang kaninyo. Bisan kinsa nga makahikap niini mahugaw siya.
27 Sa mga mananap nga naglakaw pinaagi sa upat ka tiil, ang mga mananap nga naglakaw pinaagi sa lapalapa hugaw alang kaninyo. Ang makahikap sa patayng lawas niini, hugaw hangtod sa pagkakilomkilom.
28 Ang magdala ug patayng lawas niini, kinahanglang manglaba sa iyang mga bisti, ug magpabilin siyang hugaw hangtod sa hapon. Kini hugaw alang kaninyo.
29 “Kini mao ang mga hugaw alang kaninyo sa mga mananap nga nagkamang sa yuta: ang milo, ang ilaga, ang buaya sumala sa ilang matang,
30 ang tuko, ang halo, ang taluto, ang tabili ug ang kamelyon.
31 Kini hugaw alang kaninyo taliwala sa tanang mga mananap nga nagkamang sa yuta. Si bisan kinsa nga makahikap niini kon kini patay, hugaw siya hangtod sa pagkakilomkilom.
32 Ug bisan unsa nga mahulogan sa usa niini sa dihang patay na kini mahugaw ang maong butang, sudlanan man nga kahoy o bisti o panit o sako o bisan unsa nga sudlanan nga gamiton sa bisan unsang tuyo. Ihumol kini sa tubig ug hugaw kini hangtod sa pagkakilomkilom, unya mahinlo na kini.
33 Kon ang usa kanila mahulog ngadto sa bisan unsang sudlanan nga yuta, ang tanan nga anaa niini mahugaw, ug buk-on ninyo kini.
34 Ang tanan nga pagkaon nga kan-onon ninyo nga mayab-an ug tubig gikan sa maong sudlanan mahugaw ug ang tanan nga imnonon nga gikan sa maong sudlanan hugaw.
35 Tanan nga mahulogan ug bahin sa patayng lawas sa maong mga mananap, kini hugaw bisan ang hudno o ang mga sug-angan, kini buk-on kay kini hugaw, ug kini hugaw alang kaninyo.
36 Apan ang tinubdan o pundohan ug tubig nga may daghang tubig hinlo. Apan ang makahikap sa mga patayng lawas niining mga mananapa mahugaw.
37 Kon mahulog ang bisan unsang bahin sa patayng lawas niini sa ibabaw sa bisan unsa nga binhi nga igpupugas, hinlo ra kini.
38 Apan kon butangan ug tubig ang binhi, ug mahulogan kini sa patayng lawas niini, hugaw kini alang kaninyo.
39 “Kon ang bisan unsang mananap nga mahimo ninyong kaonon mamatay, ang makahikap sa patayng lawas niini hugaw hangtod sa pagkakilomkilom.
40 Ug ang magkaon sa patayng lawas niini, kinahanglan nga manglaba sa iyang mga bisti ug hugaw siya hangtod sa pagkakilomkilom. Ang magpas-an usab sa patayng lawas niini, kinahanglang manglaba sa iyang mga bisti ug hugaw siya hangtod sa pagkakilomkilom.
41 “Ang tanan nga mananap nga nagkamang sa yuta dulumtanan, kini dili kaonon.
42 Ang tanan nga nagkamang pinaagi sa iyang tiyan ug ang tanan nga nagkamang pinaagi sa upat ka tiil o ang tanan nga adunay daghang mga tiil, ang tanan nga mananap nga nagkamang sa yuta, ayaw kamo pagkaon niana kay kini dulumtanan.
43 Ayaw ninyo himoang dulumtanan ang inyong mga kaugalingon pinaagi sa bisan unsa nga mananap nga nagkamang, ayaw usab ninyo bulingi ang inyong kaugalingon pinaagi niini aron dili kamo mahugawan.
44 Kay ako mao ang Ginoo nga inyong Dios. Balaana ninyo ang inyong kaugalingon ug pagbalaan kamo kay ako balaan man. Ayaw ninyo hugawi ang inyong kaugalingon sa bisan unsa nga mananap nga nagkamang sa ibabaw sa yuta.
45 Kay ako ang Ginoo nga nagkuha kaninyo gikan sa yuta sa Ehipto aron mahimong inyong Dios. Busa pagbalaan kamo kay ako balaan man.”
46 Kini mao ang balaod mahitungod sa mga mananap ug sa mga langgam ug sa tanan nga buhing binuhat nga naglihok sa mga tubig, ug sa tanan nga mananap nga nagkamang ibabaw sa yuta,
47 aron sa paghimo ug kalainan sa hugaw ug sa hinlo, ug sa mga buhing binuhat nga mahimong kaonon ug sa mga buhing binuhat nga dili mahimong kaonon.