1 Ang Ginoo misulti kang Moises human mangamatay ang duha ka anak nga lalaki ni Aaron, sa diha nga miduol sila sa atubangan sa Ginoo ug nangamatay.
2 Ang Ginoo miingon kang Moises, “Sultihi si Aaron nga imong igsoon nga dili sa tanan nga panahon siya mosulod sa dapit nga balaan, sa sulod sa tabil sa atubangan sa tabon nga anaa ibabaw sa sudlanan sa kasabotan, aron dili siya mamatay kay ako motungha diha sa panganod sa ibabaw sa tabon.
3 Ingon niini ang pagsulod ni Aaron sa dapit nga labing balaan: dala ang usa ka nating baka nga laki alang sa halad tungod sa sala ug usa ka laking karnero alang sa halad nga sunogon.
4 Magsul-ob siya sa balaang bisti nga lino ug karsunsilyo nga lino ug magbakos siya ug bakos nga lino ug magsul-ob siya ug purong nga lino. Kini mao ang balaan nga mga bisti. Ligoon niya ug tubig ang tibuok niyang lawas ug isul-ob ang mga bisti.
5 Gikan sa katilingban sa katawhan sa Israel, magkuha siya ug duha ka laki nga kanding alang sa halad tungod sa sala ug usa ka laking karnero alang sa halad nga sunogon.
6 “Ihalad ni Aaron ang torong baka ingon nga halad tungod sa sala alang sa iyang kaugalingon ug maghimo siya sa pagtabon sa sala alang sa iyang kaugalingon ug alang sa iyang panimalay.
7 Unya kuhaon niya ang duha ka kanding ug ipahimutang niya kini sa atubangan sa Ginoo diha sa pultahan sa tolda nga tagboanan.
8 Ug ripahon ni Aaron ang duha ka kanding, ang usa alang sa Ginoo ug ang usa usab alang sa Asasel.
9 Ug ihalad ni Aaron ang kanding nga naripahan nga alang sa Ginoo ug ihalad niya kini ingon nga halad tungod sa sala.
10 Apan ang kanding nga naripahan nga alang sa Asasel, ipahimutang kini nga buhi sa atubangan sa Ginoo aron sa paghimo sa pagtabon sa sala pinaagi niini, aron palakawon kini ngadto sa kamingawan ngadto sa Asasel.
11 “Unya ihalad ni Aaron ang torong baka ingon nga halad tungod sa sala alang sa iyang kaugalingon ug himoon niya ang pagtabon sa sala alang sa iyang kaugalingon ug alang sa iyang panimalay ug patyon niya ang torong baka ingon nga halad tungod sa sala alang sa iyang kaugalingon.
12 Magkuha siya ug sudlanan sa insenso nga puno sa nagbaga nga uling gikan sa halaran sa atubangan sa Ginoo ug duha ka hakop sa insenso nga humot nga pinong pagkadugmok ug dad-on niya kini sa sulod sa tabil.
13 Ug ibutang niya ang insenso sa ibabaw sa kalayo sa atubangan sa Ginoo aron ang aso sa insenso motabon sa tabon nga anaa sa ibabaw sa sudlanan sa kasabotan aron siya dili mamatay.
14 Magkuha siya sa dugo sa torong baka, ug iwisik niya kini pinaagi sa iyang tudlo ngadto sa silangan nga bahin sa tabon, ug sa atubangan sa tabon magwisik siya ug dugo pinaagi sa iyang tudlo sa makapito.
15 “Unya patyon niya ang kanding nga alang sa halad tungod sa sala alang sa katawhan, ug dad-on niya ang dugo ngadto sa sulod sa tabil ug buhaton niya sa dugo niini ang sama sa iyang gibuhat sa dugo sa torong baka, ug iwisik kini sa ibabaw sa tabon ug sa atubangan sa tabon.
16 Sa ingon niini himoon niya ang pagtabon sa sala alang sa dapit nga balaan, tungod sa mga kahugawan sa katawhan sa Israel ug tungod sa ilang mga kalapasan ug sa tanan nilang mga sala. Sa samang paagi himoon usab niya kini alang sa tolda nga tagboanan nga nahimutang sa taliwala nila, sa kinataliwad-an sa ilang mga kahugawan.
17 Kinahanglang walay si bisan kinsa nga tawo diha sa sulod sa tolda nga tagboanan sa dihang siya mosulod aron sa paghimo sa pagtabon sa sala didto sa dapit nga balaan, hangtod nga siya mogula ug nga mahimo na ang pagtabon sa sala alang sa iyang kaugalingon ug alang sa iyang panimalay ug alang sa tibuok nga katilingban sa Israel.
18 Unya mogula siya ngadto sa halaran nga anaa sa atubangan sa Ginoo ug maghimo siya sa pagtabon sa sala alang niini ug magkuha siya sa dugo sa torong baka ug sa dugo sa kanding ug iya kining ilibot pagbutang sa ibabaw sa mga sungaysungay sa halaran.
19 Sa makapito wisikan niya ug dugo ang ibabaw niini pinaagi sa iyang tudlo, ug maghinlo niini ug magbalaan niini gikan sa mga kahugawan sa katawhan sa Israel.
20 “Human niya mahimo ang pagtabon sa sala alang sa dapit nga balaan ug sa tolda nga tagboanan ug sa halaran, ihalad niya ang kanding nga buhi.
21 Ibutang ni Aaron ang duha niya ka kamot sa ibabaw sa ulo sa kanding nga buhi ug isugid niya sa ibabaw niini ang tanan nga kasal-anan sa katawhan sa Israel ug ang tanan nila nga mga kalapasan, ang tanan nila nga mga sala. Ug kini ibutang niya sa ibabaw sa ulo sa kanding ug ipadala kini ngadto sa kamingawan pinaagi sa kamot sa usa ka tawo nga tinudlo alang niini.
22 Ug ang kanding magdala sa ibabaw niya sa tanan nilang kasal-anan ngadto sa dapit nga walay nagpuyo ug buhian niya ang kanding ngadto sa kamingawan.
23 “Si Aaron moadto sa tolda nga tagboanan ug hukason niya ang mga bisti nga lino nga iyang gisul-ob sa pagsulod niya sa dapit nga balaan ug kini ibilin niya didto.
24 Unya ligoon niya ang iyang lawas sa tubig didto sa dapit nga balaan ug isul-ob niya ang iyang mga bisti ug mogula siya ug ihalad niya ang iyang halad nga sunogon ug ang halad nga sunogon sa katawhan ug maghimo siya sa pagtabon sa sala alang sa iyang kaugalingon ug alang sa katawhan.
25 Ug sunogon niya ang tambok sa halad tungod sa sala ibabaw sa halaran.
26 Ug ang magbuhi sa kanding alang sa Asasel manglaba sa iyang mga bisti ug ligoon usab niya sa tubig ang iyang lawas ug human niana mosulod siya sa kampo.
27 Dad-on niya sa gawas sa kampo ang torong baka nga halad tungod sa sala, ug ang kanding nga halad tungod sa sala, nga ang dugo niini gigamit aron sa paghimo sa pagtabon sa sala sa dapit nga balaan. Ug ilang sunogon sa kalayo ang mga panit niini, ang mga unod ug ang mga hugaw niini.
28 Ug ang magsunog niini manglaba sa iyang mga bisti ug ligoon usab niya ang iyang lawas sa tubig ug human niana mosulod siya sa kampo.
29 “Kini mahimong usa ka lagda hangtod sa kahangtoran alang kaninyo. Sa ikapito nga bulan, sa ikanapulo nga adlaw sa bulan, hikawi ninyo ang inyong mga kaugalingon ug ayaw kamo pagbuhat ug bisan unsa, lumad man o dumuduong nga nagpuyo sa taliwala kaninyo,
30 kay niining adlawa himoon ang pagtabon sa sala alang kaninyo aron sa paghinlo kaninyo. Mahinlo kamo gikan sa tanan ninyong mga sala sa atubangan sa Ginoo.
31 Kini maoy usa ka adlaw nga igpapahulay sa balaan nga pahulay alang kaninyo ug hikawi ninyo ang inyong mga kaugalingon. Kini maoy usa ka lagda nga walay kataposan.
32 Ang pari nga dinihogan ug nga gigahin ingon nga pari puli sa iyang amahan maghimo sa pagtabon sa sala ug magsul-ob siya sa mga balaang bisti nga lino.
33 Maghimo siya sa pagtabon sa sala sa balaang dapit ug maghimo siya sa pagtabon sa sala alang sa tolda nga tagboanan ug alang sa halaran ug maghimo siya sa pagtabon sa sala alang sa mga pari ug alang sa tibuok nga katawhan sa katilingban.
34 Kini mahimong lagda nga walay kataposan alang kaninyo, sa paghimo sa pagtabon sa sala alang sa katawhan sa Israel tungod sa tanan nilang mga sala, makausa sa matag tuig.” Ug gibuhat kini ni Moises sumala sa gisugo kaniya sa Ginoo .