1 “Kon adunay tawo nga makasala ingon nga siya nakadungog man ug tawag sa pagsaksi, ug nga bisan tuod siya saksi, kay nakakita man siya o nahibalo apan siya dili mosulti, siya magpas-an sa iyang sala.
2 O kon may tawo nga makahikap sa bisan unsang butang nga hugaw, sa patayng lawas sa hugaw nga mananap o sa patayng lawas sa hugaw nga baka o sa patayng lawas sa mga hugaw nga mananap nga nagkamang, ug kini wala niya mahibaloi ug siya nahugawan, siya sad-an.
3 O kon makahikap siya ug hugaw sa tawo, sa bisan unsa nga kahugaw nga makahugaw sa tawo ug siya wala mahibalo niini, kon mahibaloan na niya kini, siya sad-an.
4 O kon may tawo nga magdalidali sa pagsulti ug panumpa sa pagbuhat ug daotan o sa pagbuhat ug maayo, sa bisan unsang mga butang nga ang tawo magdalidali sa pagsulti uban ang panumpa, ug kini wala niya mahibaloi, kon mahibaloan na niya kini, sad-an siya sa usa niining mga butanga.
5 Kon sad-an siya sa usa niini, isugid niya ang sala nga iyang nahimo,
6 ug dad-on niya ang iyang halad tungod sa paglapas ngadto sa Ginoo alang sa sala nga iyang nabuhat, usa ka baye gikan sa mga panon, nating karnero o kanding alang sa halad tungod sa sala, ug ang pari maghimo sa pagtabon sa sala alang kaniya, alang sa iyang sala.
7 “Apan kon siya dili makaabot sa pagdala ug usa ka nating karnero, magdala siya ug duha ka tukmo o duha ka kuyabog sa salampati ingon nga halad tungod sa paglapas alang sa Ginoo tungod sa sala nga iyang nahimo, ang usa ingon nga halad tungod sa sala ug ang usa ingon nga halad nga sunogon.
8 Dad-on niya kini ngadto sa pari nga maoy maghalad pag-una sa usa ingon nga halad tungod sa sala. Lungison sa pari ang ulo niini gikan sa liog apan dili niya bulagbulagon.
9 Ug magwisik siya ug diyotay sa dugo sa halad tungod sa sala diha sa kilid sa halaran ug ang nahibilin sa dugo iyabo niya diha sa tungtonganan sa halaran. Kini mao ang halad tungod sa sala.
10 Unya ihalad niya ang ikaduha ingon nga halad nga sunogon sumala sa tulumanon ug ang pari maghimo sa pagtabon sa sala alang kaniya tungod sa sala nga iyang nabuhat, ug pasayloon siya.
11 “Apan kon dili siya makaabot sa pagdala ug duha ka tukmo o duha ka kuyabog sa salampati, ingon nga halad tungod sa sala nga iyang nahimo, magdala siya ug ikanapulo nga bahin sa usa ka epha nga pinong harina alang sa halad tungod sa sala. Dili niya kini butangan ug lana o butangan ug insenso kay kini halad tungod sa sala.
12 Dad-on niya kini ngadto sa pari, ug ang pari magkuha ug usa ka hakop niini ingon nga handomanan niini ug sunogon kini niya diha sa halaran uban sa mga halad pinaagi sa kalayo alang sa Ginoo. Kini halad tungod sa sala.
13 Ug ang pari maghimo ug pagtabon sa sala alang kaniya tungod sa sala nga iyang nabuhat ug siya pasayloon. Ang mahibilin maiya sa pari, sama sa halad nga pagkaon.”
14 Ang Ginoo miingon kang Moises,
15 “Kon adunay tawo nga makalapas ug makasala nga wala tuyoa sa mga butang nga gibalaan alang sa Ginoo, kinahanglan nga magdala siya ingon nga iyang halad sa paglapas ngadto sa Ginoo, usa ka laking karnero nga walay tatsa gikan sa panon nga gibilihan ug tinimbang nga plata sumala sa siklo sa balaang dapit. Kini usa ka halad tungod sa paglapas.
16 Ulian niya ang bili sa butang nga balaan nga nabuhatan niya sa kalapasan ug idugang niini ang ikalima nga bahin ug ihatag niya sa pari, ug ang pari maghimo alang kaniya sa pagtabon sa sala pinaagi sa laking karnero nga halad tungod sa paglapas, ug siya pasayloon.
17 “Kon may usa nga makasala ug makabuhat sa bisan unsa nga butang nga gisugo sa Ginoo nga dili buhaton, bisan wala siya mahibalo niini, sad-an siya ug magpas-an siya sa iyang sala.
18 Magdala siya ngadto sa pari ug usa ka laking karnero nga walay tatsa gikan sa panon nga gibilihan ingon nga halad tungod sa paglapas, ug ang pari maghimo sa pagtabon sa sala alang kaniya tungod sa sayop nga iyang nabuhat nga wala tuyoa, ug siya pasayloon.
19 Kini halad tungod sa paglapas, sad-an gayod siya sa atubangan sa Ginoo. ”