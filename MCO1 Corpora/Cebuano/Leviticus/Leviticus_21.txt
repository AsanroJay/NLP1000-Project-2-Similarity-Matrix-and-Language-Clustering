1 Ang Ginoo miingon kang Moises, “Sultihi ang mga pari, ang mga anak nga lalaki ni Aaron, ug ingna sila nga walay si bisan kinsa nga maghugaw sa iyang kaugalingon alang sa usa ka minatay taliwala sa iyang katawhan,
2 gawas kon kini suod nga kadugo niya, iyang inahan, iyang amahan, iyang anak nga lalaki, iyang anak nga babaye, iyang igsoon nga lalaki,
3 o alang sa iyang igsoon nga babaye nga ulay nga suod kaniya ug wala makapamana, tungod kaniya mahimong mahugawan niya ang iyang kaugalingon.
4 Dili siya maghugaw sa iyang kaugalingon ingon nga usa ka bana diha sa iyang katawhan ug magpakaulaw sa iyang kaugalingon.
5 Dili sila magpaupaw sa ilang ulo o magkiskis sa kilid sa ilang bungot o magsamad sa ilang unod.
6 Magbalaan sila ngadto sa atubangan sa ilang Dios ug dili nila pasipalahan ang ngalan sa ilang Dios; kay sila maghalad man sa mga halad pinaagi sa kalayo ngadto sa Ginoo, ang pan sa ilang Dios, busa kinahanglan nga balaan sila.
7 Dili sila mangasawa sa usa ka babaye nga nagbaligya sa dungog o napasipad-an, dili sila mangasawa sa usa ka babaye nga gibulagan sa iyang bana kay ang pari balaan alang sa iyang Dios.
8 Busa balaanon nimo siya kay siya man ang maghalad sa pan alang sa inyong Dios, balaan siya alang kaninyo, kay ako, ang Ginoo nga nagbalaan kaninyo, balaan.
9 Ang anak nga babaye sa bisan kinsa nga pari, kon magpakaulaw sa iyang kaugalingon pinaagi sa pagbaligya sa iyang dungog, magpakaulaw sa iyang amahan; sunogon siya sa kalayo.
10 “Ang labawng pari taliwala sa iyang mga igsoon, nga ang ulo gibuboan ug lana nga igdidihog ug nga gibalaan aron magsul-ob sa mga balaang bisti, dili magpadunghay sa buhok sa iyang ulo o maggisi sa iyang mga bisti.
11 Dili siya moadto sa bisan kinsa nga tawong patay o maghugaw sa iyang kaugalingon bisan tungod sa iyang amahan o tungod sa iyang inahan.
12 Dili siya mogula sa balaang dapit o maghugaw sa balaang dapit sa iyang Dios kay ang pagbalaan sa lana nga igdidihog sa iyang Dios anaa kaniya. Ako mao ang Ginoo.
13 Mangasawa siya ug babaye nga ulay.
14 Sa usa ka biyuda o binulagan o sa usa ka babaye nga napasipad-an o sa usa ka babayeng nagbaligya ug dungog dili gayod siya mangasawa. Apan mangasawa siya ug ulay gikan sa iyang katawhan,
15 aron dili niya mabulingan ang iyang kaliwatan taliwala sa iyang katawhan, kay ako mao ang Ginoo nga nagbalaan kaniya.”
16 Ang Ginoo miingon kang Moises,
17 “Sultihi si Aaron: Walay usa sa imong kaliwatan ngadto sa ilang mga kaliwatan nga adunay apan nga moduol sa paghalad ug pan alang sa iyang Dios.
18 Kay walay usa nga adunay apan nga moduol, buta man o bakol o nadaot ang nawong o may kapin ang bahin sa lawas,
19 o usa ka tawo nga piang ang tiil o piang ang kamot
20 o buktot o unano o may apan ang panan-aw o may pangatol o may nuka o tawo nga kinapon.
21 Walay si bisan kinsa sa kaliwatan ni Aaron nga pari nga may apan nga moduol sa paghalad ug mga halad pinaagi sa kalayo ngadto sa Ginoo. Kay aduna man siyay apan, dili siya moduol sa paghalad ug pan sa iyang Dios.
22 Makakaon siya sa pan sa iyang Dios, sa labing balaan ug sa mga balaang butang,
23 apan dili siya makaduol sa tabil o makaduol sa halaran kay aduna man siyay apan aron dili niya mapasipalahan ang akong mga balaan nga dapit kay ako mao ang Ginoo nga nagbalaan kanila.”
24 Busa si Moises misulti niini kang Aaron ug sa iyang mga anak nga lalaki ug sa tanang katawhan sa Israel.