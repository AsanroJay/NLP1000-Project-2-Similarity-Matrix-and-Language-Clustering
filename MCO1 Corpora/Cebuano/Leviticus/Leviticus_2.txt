1 “Sa dihang adunay magdala ug halad nga pagkaon alang sa Ginoo , kinahanglan nga ang iyang ihalad pinong harina, ug buboan niya kini ug lana ug butangan niya ug insenso ang ibabaw niini.
2 Unya dad-on niya kini ngadto sa mga anak ni Aaron, ang mga pari. Unya ang pari magkuha ug usa ka hakop sa pinong harina ug sa lana, uban ang tanan nga insenso niini. Ug kini sunogon sa pari ingon nga handomanan niini ibabaw sa halaran, halad pinaagi sa kalayo, usa ka kahumot alang sa Ginoo .
3 Ug ang nahibilin sa halad nga pagkaon iya na ni Aaron ug sa iyang mga anak nga lalaki. Kini labing balaan sa mga halad pinaagi sa kalayo alang sa Ginoo .
4 “Sa dihang ikaw maghalad ug usa ka halad nga pagkaon nga giluto diha sa hudno, kinahanglan nga kini mga pan nga walay patubo gikan sa pinong harina nga sinagolan ug lana o mga nipis nga pan nga walay patubo ug gihidhiran ug lana.
5 Kon ang imong halad usa ka halad nga pagkaon nga giluto diha sa kaha nga mabaw, kinahanglan nga kini gikan sa pinong harina nga walay patubo nga sinagolan ug lana.
6 Kini imong tipiktipikon ug buboan ug lana. Mao kini ang halad nga pagkaon.
7 Ug kon ang imong halad usa ka halad nga pagkaon nga giluto diha sa kaha, himoon kini gikan sa pinong harina nga sinagolan ug lana.
8 Ug dad-on nimo ngadto sa Ginoo ang halad nga pagkaon nga hinimo gikan niining mga butanga, ug sa diha nga ihatag kini ngadto sa pari, siya magdala niini ngadto sa halaran.
9 Ang pari magkuha ug diyotay gikan sa halad nga pagkaon alang sa handomanan niini, ug sunogon kini ibabaw sa halaran, halad pinaagi sa kalayo, usa ka kahumot alang sa Ginoo .
10 Ug ang nahibilin sa halad nga pagkaon iya na ni Aaron ug sa iyang mga anak nga lalaki. Kini labing balaan sa mga halad pinaagi sa kalayo alang sa Ginoo .
11 “Walay halad nga pagkaon nga ihalad ninyo sa Ginoo nga himoon uban ang patubo kay walay bisan unsang butang nga may patubo o may dugos nga ihalad pinaagi sa kalayo alang sa Ginoo .
12 Ingon nga halad sa unang mga abot dad-a ninyo kini ngadto sa Ginoo , apan dili kini ihalad ibabaw sa halaran ingon nga usa ka kahumot.
13 Kinahanglang timplahan nimo ug asin ang tanan nimong halad nga pagkaon ug ayaw kalimti pagbutang ang asin sa kasabotan uban sa inyong Dios diha sa inyong halad nga pagkaon. Uban sa tanan nimong halad, maghalad ikaw ug asin.
14 “Kon maghalad ikaw ug halad nga pagkaon alang sa Ginoo gikan sa unang mga abot, ihalad nimo ingon nga halad nga pagkaon gikan sa imong mga unang abot ang mga dinugmok nga bag-ong lugas gikan sa mga bag-ong ani nga uhay nga gisangag sa kalayo.
15 Buboi ug lana ang ibabaw niini ug butangi kini ug insenso. Kini usa ka halad nga pagkaon.
16 Ug ang pari magsunog ug bahin sa mga lugas nga gidugmok ug bahin sa lana niini ingon nga handomanan niini, uban ang tanan nga insenso niini. Kini usa ka halad pinaagi sa kalayo alang sa Ginoo .