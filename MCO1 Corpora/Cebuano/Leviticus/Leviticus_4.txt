1 Ang Ginoo miingon kang Moises,
2 “Sultihi ang katawhan sa Israel: Kon ang usa ka tawo makasala nga wala tuyoa sa bisan unsa sa mga sugo sa Ginoo mahitungod sa mga butang nga dili angay nga buhaton, ug makabuhat sa usa niini—
3 kon ang dinihogan nga pari maoy makasala unya makaangin sa katawhan sa pagpakasala tungod sa sala nga iyang nabuhat, pahalara siya ngadto sa Ginoo ug usa ka torong baka nga nati nga walay tatsa alang sa halad tungod sa sala.
4 Dad-on niya ang torong baka ngadto sa pultahan sa tolda nga tagboanan sa atubangan sa Ginoo, ug ibutang niya ang iyang kamot sa ibabaw sa ulo sa torong baka, ug patyon niya kini sa atubangan sa Ginoo.
5 Ang dinihogan nga pari magkuha ug diyotay sa dugo sa torong baka, ug dad-on niya kini sa tolda nga tagboanan.
6 Ituslob sa pari ang iyang tudlo sa dugo, ug iwisik niya ang dugo sa makapito sa atubangan sa Ginoo, atubangan sa tabil sa balaan nga dapit.
7 Ang pari magbutang ug dugo sa ibabaw sa mga sungaysungay sa halaran sa insenso nga humot nga anaa sa tolda nga tagboanan sa atubangan sa Ginoo. Ug ang nahibilin nga dugo sa torong baka iyabo niya diha sa tungtonganan sa halaran sa halad nga sunogon nga anaa sa pultahan sa tolda nga tagboanan.
8 Ug kuhaon niya ang tanang tambok gikan sa laking baka nga halad tungod sa sala: ang tambok nga nagputos sa mga tinai ug ang tanan nga anaa sa sulod sa ginhawaan,
9 lakip ang duha ka amimislon ug ang tambok nga anaa niini dapit sa hawak, ug ang habolhabol sa atay nga kuhaon niya uban sa mga amimislon,
10 sama nga kini gikuha gikan sa inihaw nga laking baka alang sa halad sa pakigdait, ug sunogon kini sa pari ibabaw sa halaran sa halad nga sunogon.
11 Apan ang panit sa torong baka ug ang tanan nga unod niini, uban ang ulo niini ug ang mga paa niini ug ang sulod sa tinai niini,
12 ang tibuok torong baka dad-on niya ngadto sa gawas sa kampo, ngadto sa usa ka dapit nga hinlo, didto sa labayanan sa abo ug sunogon diha sa kalayo ibabaw sa sugnod. Sunogon kini didto sa labayanan sa abo.
13 “Kon ang tibuok nga katilingban sa Israel makasala nga wala tuyoa ug ang sala natago gikan sa mga mata sa katilingban, ug nabuhat nila ang bisan unsa batok sa usa sa mga butang nga gidili sa Ginoo, ug mga sad-an sila;
14 sa diha nga mahibaloan na ang sala nga ilang nabuhat, ang katilingban maghalad ug usa ka torong baka nga nati ingon nga halad tungod sa sala ug dad-on nila kini ngadto sa atubangan sa tolda nga tagboanan.
15 Ang mga kadagkoan sa katilingban magbutang sa ilang kamot sa ibabaw sa ulo sa torong baka sa atubangan sa Ginoo ug patyon nila ang torong baka sa atubangan sa Ginoo .
16 Unya ang dinihogan nga pari magdala sa dugo sa laking baka ngadto sa tolda nga tagboanan,
17 ug ituslob sa pari ang iyang tudlo sa dugo niini ug iwisik kini sa makapito sa atubangan sa Ginoo, sa atubangan sa tabil.
18 Siya magbutang ug dugo sa ibabaw sa mga sungaysungay sa halaran nga anaa sa atubangan sa Ginoo sa sulod sa tolda nga tagboanan, ug ibubo niya ang nahibilin nga dugo ngadto sa tungtonganan sa halaran sa halad nga sunogon nga anaa sa pultahan sa tolda nga tagboanan.
19 Ug iyang kuhaon gikan niini ang tanan nga tambok ug sunogon niya kini ibabaw sa halaran.
20 Mao kini ang iyang buhaton sa torong baka, sama sa iyang gibuhat sa torong baka nga halad tungod sa sala, busa buhaton usab niya kini. Ang pari maghimo sa pagtabon sa sala alang kanila ug pasayloon sila.
21 Ug dad-on niya ang torong baka ngadto sa gawas sa kampo ug sunogon niya kini sama sa pagsunog niya sa unang torong baka. Kini mao ang halad tungod sa sala alang sa katilingban.
22 “Kon ang usa ka pangulo makasala ug nabuhat niya nga wala tuyoa ang bisan usa sa tanang mga butang nga gisugo sa Ginoo nga iyang Dios nga dili buhaton, ug sad-an siya,
23 kon ang sala nga iyang nabuhat gipahibalo na kaniya, magdala siya ug usa ka laking kanding nga walay tatsa ingon nga iyang halad.
24 Ibutang niya ang iyang kamot sa ibabaw sa ulo sa laking kanding ug patyon niya kini sa dapit diin patyon ang halad nga sunogon sa atubangan sa Ginoo. Kini usa ka halad tungod sa sala.
25 Ug ang pari magkuha ug diyotay nga dugo sa halad tungod sa sala pinaagi sa iyang tudlo ug ibutang niya sa ibabaw sa mga sungaysungay sa halaran sa halad nga sunogon ug ibubo niya ang dugo niini diha sa tungtonganan sa halaran sa halad nga sunogon.
26 Ug sunogon niya ang tanan nga tambok niini sa ibabaw sa halaran sama sa tambok sa inihaw nga halad sa pakigdait. Busa ang pari maghimo ug pagtabon sa sala alang kaniya, alang sa iyang sala, ug pasayloon siya.
27 “Kon ang usa sa mga nagpuyo sa lungsod makasala nga wala tuyoa sa bisan unsa sa mga butang nga gisugo sa Ginoo nga dili buhaton, ug sad-an siya,
28 kon ang sala nga iyang nabuhat gipahibalo na kaniya, magdala siya alang sa iyang halad ug usa ka baye nga kanding nga walay tatsa ingon nga iyang halad alang sa iyang sala nga nabuhat.
29 Ibutang niya ang iyang kamot sa ibabaw sa ulo sa halad tungod sa sala ug patyon niya kini sa dapit sa halad nga sunogon.
30 Ug ang pari magkuha ug diyotay nga dugo pinaagi sa iyang tudlo ug ibutang niya sa ibabaw sa mga sungaysungay sa halaran sa halad nga sunogon ug ibubo niya ang nahibilin nga dugo niini diha sa tungtonganan sa halaran.
31 Ug iyang kuhaon gikan niini ang tanang tambok sama sa pagkuha sa tambok sa inihaw nga halad sa pakigdait, ug ang pari magsunog niini sa ibabaw sa halaran ingon nga usa ka kahumot alang sa Ginoo, ug ang pari maghimo ug pagtabon sa sala alang sa maong tawo ug pasayloon siya.
32 “Kon magdala siya ug nating karnero ingon nga iyang halad alang sa halad tungod sa sala, kinahanglan nga baye nga walay tatsa ang iyang dad-on.
33 Ibutang niya ang iyang kamot sa ibabaw sa ulo sa halad tungod sa sala ug patyon niya kini ingon nga halad tungod sa sala didto sa dapit diin patyon ang halad nga sunogon.
34 Ug ang pari magkuha ug diyotay nga dugo sa halad tungod sa sala pinaagi sa iyang tudlo ug ibutang niya sa ibabaw sa mga sungaysungay sa halaran sa halad nga sunogon ug ibubo niya ang nahibilin nga dugo diha sa tungtonganan sa halaran.
35 Iyang kuhaon gikan niini ang tanan nga tambok sama sa pagkuha sa tambok sa nating karnero gikan sa inihaw nga halad sa pakigdait ug sunogon kini sa pari diha sa halaran sama sa halad nga sunogon alang sa Ginoo, ug ang pari maghimo ug pagtabon sa sala alang kaniya alang sa sala nga iyang nabuhat, ug pasayloon siya.