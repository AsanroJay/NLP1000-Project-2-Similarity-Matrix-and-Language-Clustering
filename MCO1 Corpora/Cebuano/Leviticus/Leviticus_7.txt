1 “Kini mao ang balaod sa halad tungod sa paglapas. Kini labing balaan.
2 Sa dapit diin patyon nila ang halad nga sunogon, adto nila patyon ang halad tungod sa paglapas ug ang dugo niini isablig libot sa halaran.
3 Ang tanang tambok niini ihalad, ang tambok nga ikog, ang tambok nga nagtabon sa mga tinai,
4 ang duha ka amimislon ug ang tambok nga anaa niini dapit sa hawak, ug ang habolhabol sa atay nga kuhaon uban sa mga amimislon.
5 Ug ang pari magsunog niini sa ibabaw sa halaran ingon nga halad pinaagi sa kalayo alang sa Ginoo. Kini halad tungod sa paglapas.
6 Ang tanan nga lalaki sa banay sa mga pari makakaon niini. Kaonon kini diha sa dapit nga balaan. Kini labing balaan.
7 Ang halad tungod sa paglapas sama sa halad tungod sa sala, usa lamang ka balaod ang alang niini, ang pari nga maghimo sa pagtabon sa sala pinaagi niini makabaton niini.
8 Ug ang pari nga maghalad sa halad nga sunogon ni bisan kinsa makapanag-iya sa panit sa halad nga sunogon nga gihalad niya.
9 Ang tanang halad nga pagkaon nga giluto pinaagi sa hudno ug ang tanan nga gihikay diha sa kaha o mabaw nga kaha mapanag-iya sa pari nga maghalad niini.
10 Ang tanang halad nga pagkaon nga sinagolan ug lana, o uga kini, mapanag-iya sa tanang mga anak nga lalaki ni Aaron, ang usa mao usab ang sa usa.
11 “Kini mao ang balaod sa inihaw nga halad sa pakigdait nga ihalad ni bisan kinsa ngadto sa Ginoo.
12 Kon siya maghalad niini ingon nga halad sa pasalamat uban sa inihaw nga halad sa pasalamat, maghalad siya ug mga pan nga walay patubo nga sinagolan ug lana ug mga pan nga nipis nga walay patubo nga gihidhiran ug lana ug mga torta sa pinong harina nga sinagolan ug lana.
13 Uban sa iyang inihaw nga halad sa pakigdait alang sa pasalamat, dad-on niya ang iyang halad uban ang mga pan nga may patubo.
14 Ug gikan niini maghalad siya ug usa ka pan gikan sa matag halad, ingon nga halad ngadto sa Ginoo, ug kini maiya sa pari nga nagsablig sa dugo sa halad sa pakigdait.
15 Ang unod sa iyang inihaw nga halad sa pakigdait alang sa pasalamat kaonon sa adlaw sa iyang paghalad niini. Dili siya magbilin ug bisan unsa gikan niini hangtod sa pagkabuntag.
16 Apan kon ang iyang inihaw nga halad usa ka sinaad o halad nga kinabubut-on, kini kaonon niya sa adlaw sa iyang paghalad ug ang mahibilin kaonon niya sa adlaw nga mosunod.
17 Apan sa ikatulo nga adlaw, ang mahibilin sa unod sa inihaw nga halad sunogon sa kalayo.
18 Kon may bisan unsa sa unod sa iyang inihaw nga halad sa pakigdait nga kaonon sa ikatulo nga adlaw, ang naghalad niini dili dawaton o isipon nga kini iya sa naghalad niini. Isipon kini nga dulumtanan, ug ang tawo nga magkaon niini magpas-an sa iyang sala.
19 “Ang unod nga madapat sa bisan unsa nga hugaw dili gayod kaonon, sunogon kini sa kalayo. Ang tanan nga hinlo makakaon sa unod.
20 Apan ang tawo nga anaa sa iyang kahugaw magkaon sa unod sa inihaw nga halad sa pakigdait ngadto sa Ginoo, ang maong tawo ipahimulag gikan sa iyang katawhan.
21 Kon si bisan kinsa nga makahikap ug hugaw nga butang, kahugaw man sa tawo o mananap nga hugaw o bisan unsa nga dulumtanan nga hugaw, unya mokaon siya ug unod sa inihaw nga halad sa pakigdait alang sa Ginoo, ang maong tawo ipahimulag gikan sa iyang katawhan.”
22 Ang Ginoo miingon kang Moises,
23 “Sultihi ang katawhan sa Israel: Ayaw kamo pagkaon ug tambok sa baka sa karnero o sa kanding.
24 Ang tambok sa mananap nga namatay ra ug iya ug ang tambok sa mananap nga gipatay ug mananap mahimong igahin alang sa bisan unsa nga laing paggamit, apan dili gayod ninyo kini kaonon.
25 Kay si bisan kinsa nga mokaon sa tambok sa mananap nga gihalad pinaagi sa kalayo alang sa Ginoo ipahimulag gikan sa iyang katawhan.
26 Dugang pa ayaw gayod kamo pagkaon ug bisan unsa nga dugo, sa langgam o sa mananap, diha sa tanan ninyo nga mga puluy-anan.
27 Si bisan kinsa nga mokaon ug bisan unsa nga dugo, siya ipahimulag gikan sa iyang katawhan.”
28 Ang Ginoo miingon kang Moises,
29 “Sultihi ang katawhan sa Israel: Ang maghalad sa iyang inihaw nga halad sa pakigdait ngadto sa Ginoo magdala sa iyang halad ngadto sa Ginoo gikan sa iyang inihaw nga halad sa pakigdait.
30 Dad-on niya sa iyang kaugalingong mga kamot ang iyang halad pinaagi sa kalayo alang sa Ginoo; dad-on niya ang tambok uban sa dughan aron ang dughan ibayaw ingon nga halad nga binayaw sa atubangan sa Ginoo.
31 Ang tambok sunogon sa pari diha sa halaran apan ang dughan maiya ni Aaron ug sa iyang mga anak nga lalaki.
32 Ang tuong paa ihatag ninyo sa pari ingon nga halad gikan sa inyong inihaw nga halad sa pakigdait.
33 Ang usa sa mga anak nga lalaki ni Aaron nga maoy maghalad sa dugo sa halad sa pakigdait ug sa tambok maoy manag-iya sa tuo nga paa.
34 Kay ang dughan nga gibayaw ug ang paa nga gihalad akong gikuha gikan sa katawhan sa Israel gikan sa mga inihaw sa ilang halad sa pakigdait ug gihatag kini kang Aaron nga pari ug sa iyang mga anak nga lalaki ingon nga ilang bahin hangtod sa kahangtoran gikan sa mga anak sa Israel.
35 Kini mao ang bahin ni Aaron ug sa iyang mga anak nga lalaki gikan sa mga halad pinaagi sa kalayo alang sa Ginoo, nga gigahin alang kanila sa adlaw nga sila gihalad aron mag-alagad sa Ginoo ingon nga mga pari.
36 Ang Ginoo nagsugo nga kini ihatag ngadto kanila sa katawhan sa Israel sa adlaw nga sila gidihogan. Kini ilang bahin hangtod sa kahangtoran sa tanan nilang kaliwatan.”
37 Kini mao ang balaod sa halad nga sunogon, sa halad nga pagkaon, sa halad tungod sa sala, sa halad sa paglapas, sa pagbalaan ug sa mga halad sa pakigdait
38 nga gisugo sa Ginoo kang Moises didto sa Bukid sa Sinai, sa adlaw nga nagsugo siya sa katawhan sa Israel sa pagdala sa ilang mga halad alang sa Ginoo didto sa kamingawan sa Sinai.