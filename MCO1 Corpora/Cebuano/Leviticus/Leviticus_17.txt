1 Ang Ginoo miingon kang Moises,
2 “Sultihi si Aaron ug ang iyang mga anak nga lalaki, ug ang tanang katawhan sa Israel, Kini mao ang gisugo sa Ginoo.
3 Si bisan kinsang tawhana sa banay sa Israel nga magpatay ug baka o nating karnero o kanding sulod sa kampo o sa gawas sa kampo,
4 ug wala niya kini dad-a ngadto sa pultahan sa tolda nga tagboanan aron sa paghalad niini ingon nga halad alang sa Ginoo sa atubangan sa puluy-anan sa Ginoo, ang maong tawo sad-an tungod sa dugo. Nag-ula siya ug dugo ug kadtong tawhana ipahimulag gikan sa taliwala sa iyang katawhan.
5 Kini aron nga ang katawhan sa Israel magdala sa ilang mga halad nga inihaw nga ilang gipatay didto sa kapatagan, ug magdala niini ngadto sa Ginoo, ngadto sa pari diha sa pultahan sa tolda nga tagboanan, ug patyon kini nila ingon nga inihaw nga mga halad sa pakigdait alang sa Ginoo.
6 Ug ang pari magsablig sa dugo ibabaw sa halaran sa Ginoo nga anaa sa pultahan sa tolda nga tagboanan ug sunogon ang tambok ingon nga usa ka kahumot alang sa Ginoo.
7 Busa dili na gayod sila maghalad sa ilang mga halad nga inihaw ngadto sa mga demonyong kanding aron paghimo ug maluibong pagsimba. Kini mahimong usa ka lagda hangtod sa kahangtoran alang kanila sa tanan nilang mga kaliwatan.
8 “Sultihi sila: Si bisan kinsang tawhana sa banay sa Israel o sa mga dumuduong nga nagpuyo sa taliwala nila nga maghalad ug halad nga sunogon o inihaw nga halad
9 ug dili niya kini dad-on ngadto sa pultahan sa tolda nga tagboanan aron sa paghalad niini alang sa Ginoo, kadtong tawhana ipahimulag gikan sa iyang katawhan.
10 “Si bisan kinsang tawhana sa banay sa Israel o sa mga dumuduong nga nagpuyo sa taliwala nila nga magkaon sa bisan unsa nga dugo, akong ipaatubang ang akong nawong batok nianang tawhana nga magkaon ug dugo ug ipahimulag nako siya gikan sa iyang katawhan.
11 Kay ang kinabuhi sa unod anaa sa dugo, ug ako naghatag kaninyo niana aron sa pagtabon sa sala sa inyong mga kalag diha sa ibabaw sa halaran, kay ang dugo mao ang naghimo sa pagtabon sa sala tungod sa kinabuhi.
12 Busa miingon ako sa katawhan sa Israel: Walay si bisan kinsa nga tawo diha kaninyo nga magkaon ug dugo, bisan ang dumuduong nga nagpuyo uban kaninyo dili magkaon ug dugo.
13 Ug si bisan kinsang tawhana sa katawhan sa Israel o sa mga dumuduong nga nagpuyo uban kaninyo nga mangayam ug mananap o langgam nga mahimong kaonon, paagason niya ang dugo niini ug tabonan kini sa yuta.
14 “Kay ang kinabuhi sa tanang buhing binuhat anaa sa dugo niini, busa miingon nako sa katawhan sa Israel: Dili gayod kamo magkaon sa dugo sa bisan unsa nga buhing binuhat, kay ang kinabuhi sa tanan nga buhing binuhat mao ang dugo niini, si bisan kinsa nga magkaon niini ipahimulag siya.
15 Si bisan kinsang tawhana nga mokaon niadtong namatay sa iyang kaugalingon o gikuniskunis sa bangis nga mananap, lumad o dumuduong, manglaba siya sa iyang mga bisti ug maligo siya sa iyang kaugalingon sa tubig ug hugaw siya hangtod sa pagkakilomkilom, unya mahinlo siya.
16 Apan kon dili niya kini labhan o kaligoon ang iyang lawas, magpas-an siya sa iyang kasal-anan.”