1 Ang Ginoo miingon kang Moises,
2 “Sultihi ang katawhan sa Israel: Sa diha nga ang usa ka tawo maghimo ug pinasahi nga panaad nga tawo ngadto sa Ginoo, sumala sa imong paghatag ug bili,
3 ang bili nga imong ihatag sa mga lalaki nga nagpanuigon ug 20 ngadto sa 60 ka tuig, kinahanglan 50 ka siklo nga plata sumala sa siklo sa balaang dapit.
4 Kon kini babaye, ang bili nga ihatag 30 ka siklo.
5 Kon nagpanuigon ug lima ngadto sa 20 ka tuig, ang ihatag nga bili niini, sa lalaki, 20 ka siklo, ug sa babaye napulo ka siklo.
6 Kon nagpanuigon ug usa ka bulan ngadto sa lima ka tuig, ang ihatag nga bili sa lalaki lima ka siklo nga plata ug sa babaye, ang ihatag nga bili tulo ka siklo nga plata.
7 Kon nagpanuigon ug 60 ka tuig ngadto sa ibabaw, kon siya lalaki, ang ihatag nga bili napulo ug lima ka siklo, ug sa babaye napulo ka siklo.
8 Apan kon siya kabos kaayo sa pagbayad sa bili nga imong gihatag, dad-on siya ngadto sa atubangan sa pari, ug ang pari magbanabana sa iyang bili sumala sa mahimo sa nanaad, ang pari maghatag kaniya ug bili.
9 “Kon mananap ang ihalad sa mga tawo ngadto sa Ginoo, ang tanan nga ihatag sa tawo ngadto sa Ginoo balaan.
10 Dili kini niya ilisan o bayloan, ang maayo sa dili maayo o ang dili maayo sa maayo. Ug kon bayloan ang usa ka mananap sa laing mananap, kini ug ang gibaylo mahimong balaan.
11 Kon kini mananap nga hugaw, nga dili angay nga ihalad ingon nga halad alang sa Ginoo, unya ang mananap iyang ibutang sa atubangan sa pari,
12 ug ang pari maghatag ug bili niini, maayo ba o dili; ingon nga ikaw, ang pari, maghatag ug bili niini, busa mao na kini.
13 Apan kon siya buot molukat niini, idugang niya ang ikalima nga bahin sa gihatag nga bili niini.
14 “Sa diha nga ang usa ka tawo maghalad sa iyang balay aron mabalaan ngadto sa Ginoo, ang pari maghatag ug bili niini, maayo ba kini o dili. Sumala sa pagbili sa pari niini, mao na kini.
15 Apan kon ang maghalad niini molukat sa iyang balay, magdugang siya sa ikalima nga bahin sa bili niini pinaagi sa salapi ug kini maiya.
16 “Kon ang usa ka tawo maghalad ug bahin sa yuta nga iyang napanunod ngadto sa Ginoo, ang imong ihatag nga bili ipasikad sa iyang ikapugas niini, ang kapugsan ug usa ka homer nga sebada magbili ug 50 ka siklo nga plata.
17 Kon ihalad niya ang iyang yuta sukad sa tuig sa kalipay, sumala sa imong gihatag nga bili, mao gayod kini.
18 Apan kon siya maghalad sa iyang yuta human sa tuig sa kalipay, ang pari mag-ihap sa bili sa salapi alang niini sumala sa mga tuig nga mahibilin hangtod sa tuig sa kalipay ug kuhaan ang gihatag nga bili.
19 Kon ang naghalad sa yuta buot gayod nga molukat niini, magdugang siya sa ikalima nga bahin sa salapi sa imong gihatag nga bili niini ug kini magpabilin nga iya.
20 Kon siya dili molukat sa yuta, o ang yuta gikabaligya niya sa laing tawo, dili na gayod kini malukat.
21 Apan sa diha nga mapalingkawas na ang yuta sa tuig sa kalipay, mabalaan kini ngadto sa Ginoo ingon nga yuta nga hinalad. Ang pari mao ang makapanag-iya niini.
22 Ug kon ihalad niya ngadto sa Ginoo ang yuta nga iyang gipalit, yuta nga dili kabahin sa iyang napanunod,
23 ang pari mag-ihap sa bili niini hangtod sa tuig sa kalipay ug nianang adlawa bayran niya ang bili nga imong gihatag ingon nga usa ka butang nga balaan alang sa Ginoo .
24 Sa tuig sa kalipay ang yuta mahibalik ngadto sa iyang gipalitan niini, ngadto sa tag-iya niini pinaagi sa pagpanunod.
25 Ug ang tanan nimong paghatag ug bili ipasikad sa siklo sa balaang dapit, ang siklo adunay kawhaan ka gerah.
26 “Apan ang kamagulangan sa mga mananap, tungod kay ang kamagulangan iya sa Ginoo, walay si bisan kinsa nga maghalad niini, baka o karnero, kini iya sa Ginoo.
27 Kon kini gikan sa mga mananap nga hugaw, lukaton nila sumala sa bili nga imong ihatag ug magdugang niini sa ikalima nga bahin, ug kon dili nila lukaton, ibaligya kini sumala sa bili nga imong gihatag.
28 “Apan walay bisan unsa nga butang nga hinalad nga ihalad sa usa ka tawo ngadto sa Ginoo gikan sa tanan nga iyaha, bisan sa tawo o sa mga mananap o sa mga yuta nga iyang kaugalingon nga ibaligya o lukaton. Ang tanan nga hinalad butang nga labing balaan alang sa Ginoo.
29 Walay si bisan kinsa nga hinalad nga laglagon gikan sa katawhan nga malukat, patyon gayod siya.
30 “Ang tanan nga ikapulo sa yuta, gikan sa binhi sa yuta o sa bunga sa mga kahoy, iya sa Ginoo, kini butang nga balaan alang sa Ginoo.
31 Kon adunay buot nga molukat sa bisan unsa sa iyang ikapulo, idugang niya ang ikalima nga bahin sa bili niini.
32 Ug ang tanan nga ikapulo sa mga baka o sa mga karnero, bisan unsa nga moagi ilalom sa sungkod, ang ikapulo niini balaan ngadto sa Ginoo.
33 Dili siya magsusi kon maayo ba kini o dili, dili usab kini bayloan ug kon bayloan gayod kini niya, ang iyang ibaylo ug ang gibayloan mahimong balaan, kini dili malukat.”
34 Kini mao ang mga sugo nga gisugo sa Ginoo kang Moises alang sa katawhan sa Israel didto sa Bukid sa Sinai.