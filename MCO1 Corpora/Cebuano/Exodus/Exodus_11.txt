1 Ang Ginoo miingon kang Moises, “Usa pa ka katalagman ang akong ipahamtang sa Paraon ug sa Ehipto. Human niana tugotan na kamo niya sa paglakaw gikan dinhi ug sa dihang palakwon na kamo niya, abugon kamo niya sa hingpit gayod.
2 Sultihi ang katawhan nga ang tanang lalaki ug babaye mangayo sa ilang silingan ug mga alahas nga plata ug mga alahas nga bulawan.”
3 Ug ang Ginoo naghimo sa katawhan nga kahimut-an diha sa panan-aw sa mga Ehiptohanon. Dugang pa, ang tawo nga si Moises bantogan kaayo diha sa yuta sa Ehipto, diha sa panan-aw sa mga alagad sa Paraon ug diha sa panan-aw sa katawhan.
4 Si Moises miingon, “Mao kini ang giingon sa Ginoo: Sa mga tungang gabii mosuroy ako sa taliwala sa Ehipto.
5 Ug ang tanang kamagulangan sa yuta sa Ehipto mangamatay, gikan sa kamagulangan sa Paraon nga naglingkod sa iyang trono hangtod sa kamagulangan sa ulipon nga babaye nga anaa sa galingan ug ang tanang kamagulangan sa kahayopan.
6 Ug aduna unyay dakong pagminatay sa tibuok yuta sa Ehipto nga ang ingon niini wala pa gayod mahitabo, o aduna pay ingon niini nga mahitabo.
7 Apan walay bisan usa ka iro nga mousig batok kang bisan kinsa sa katawhan sa Israel, tawo o mananap. Pinaagi niini masayran ninyo nga ang Ginoo nagbuhat ug kalainan taliwala sa mga Ehiptohanon ug sa Israel.
8 Ug ang tanan nimong mga alagad moanhi kanako ug moyukbo sa akong atubangan nga mag-ingon, ‘Lakaw, ikaw ug ang tanang katawhan nga nagsunod kanimo.’ Ug human niini mobiya ako.” Ug masuk-anon kaayo nga mibiya si Moises sa Paraon.
9 Unya ang Ginoo miingon kang Moises, “Ang Paraon dili mamati kaninyo aron ang akong mga kahibulongang buhat padaghanon sa yuta sa Ehipto.”
10 Si Moises ug si Aaron mibuhat niining tanang mga kahibulongan sa atubangan sa Paraon. Ug gipagahi sa Ginoo ang kasingkasing sa Paraon ug wala siya motugot sa pagpalakaw sa katawhan sa Israel gawas sa iyang yuta.