1 “Unya paduola kanimo si Aaron nga imong igsoon ug ang iyang mga anak nga lalaki uban kaniya gikan sa katawhan sa Israel aron sa pag-alagad kanako ingon nga mga pari, si Aaron ug ang iyang mga anak nga lalaki nga si Nadab ug si Abihu, si Eleasar ug si Itamar.
2 Kinahanglan nga magbuhat ikaw ug mga bisti nga balaan alang kang Aaron nga imong igsoon, alang sa himaya ug alang sa katahom.
3 Sultihi ang tanan nga adunay katakos nga akong gihatagan ug kinaadman aron magbuhat sila sa mga bisti ni Aaron, sa pagbalaan kaniya diha sa katungdanan sa pagkapari.
4 Mao kini ang mga bisti nga buhaton nila: ang tabon sa dughan, ang ephod, ang sutana, ang bisti nga binurdahan, ang purong ug ang bakos. Magbuhat sila ug mga bisti nga balaan alang kang Aaron nga imong igsoon, ug sa iyang mga anak nga lalaki aron mag-alagad sila kanako ingon nga mga pari.
5 “Kinahanglan nga maggamit sila ug bulawan, asul ug tapol ug lutong pula nga delana ug lino nga pinong pagkalubid.
6 Ug magbuhat sila ug ephod gikan sa bulawan ug sa asul ug tapol ug lutong pula nga delana ug lino nga pinong pagkalubid nga binuhat sa mga batid nga magbubuhat.
7 Kinahanglan nga butangan kini ug duha ka kaw-itanan sa abaga nga ipakabit sa duha ka kilid aron madugtong kini.
8 Ug ang maayong pagkahabol nga bakos sa ibabaw niini nga maoy ibakos niini, kinahanglan nga sama usab nga pagkabuhat ug mga kasangkapan, bulawan, asul ug tapol ug lutong pula nga delana ug lino nga pinong pagkalubid.
9 Kinahanglan nga magkuha ka ug duha ka bato nga onyx ug ikulit diha niini ang mga ngalan sa mga anak nga lalaki ni Israel.
10 Ang unom nila ka ngalan ikulit sa usa ka bato, ug ang unom ka ngalan nga nahibilin ikulit sa usa ka bato sumala sa han-ay sa pagkatawo nila.
11 Sama sa tighimo ug alahas nga magkulit ug silyo, kuliti usab ang duha ka bato sa mga ngalan sa mga anak nga lalaki ni Israel ug ipatapot kini sa engaste nga bulawan.
12 Ug ibutang ang duha ka bato sa ibabaw sa mga bisti dapit sa abaga sa ephod, ingon nga mga bato nga handomanan sa mga anak nga lalaki ni Israel. Ug si Aaron kinahanglan nga magdala sa mga ngalan nila sa iyang duha ka abaga alang sa usa ka handomanan atubangan sa Ginoo .
13 Kinahanglan nga magbuhat ikaw ug mga engaste nga bulawan,
14 ug duha ka kadena nga lunsay nga bulawan nga gilubid sama sa pisi ug itaod nimo ang mga kadena nga gilubid ngadto sa mga engaste nga bulawan.
15 “Pagbuhat ug tabon sa dughan alang sa paghukom, nga maayong pagkabuhat. Sama sa pagkabuhat sa ephod, buhata kini gikan sa bulawan, sa asul ug tapol ug lutong pula nga delana ug sa lino nga pinong pagkalubid.
16 Kinahanglan nga kwadrado kini ug duha ka sapaw, usa ka dangaw ang gitas-on niini ug usa ka dangaw ang gilapdon.
17 Ug itaod niini ang upat ka laray sa mga bato. Sa usa ka laray, bato nga sardio, topasyo ug karbunko, kini mao ang unang laray.
18 Ang ikaduha nga laray, esmeralda, sapiro ug diamante.
19 Ang ikatulong laray, jacinto, agata ug amatista.
20 Ug ang ikaupat nga laray, berilo, onyx ug jaspe. Ilubong kini sa engaste nga bulawan.
21 Kinahanglan nga adunay napulo ug duha ka bato uban sa ilang mga ngalan sumala sa mga ngalan sa mga anak nga lalaki ni Israel. Kinahanglan nga sama sila sa mga silyo, ang matag usa sumala sa iyang ngalan, sa napulo ug duha ka banay.
22 Alang sa tabon sa dughan pagbuhat usab ug mga kadena nga linubid sama sa pisi nga lunsayng bulawan.
23 Ug pagbuhat alang sa tabon sa dughan ug duha ka argulya nga bulawan ug ang duha ka argulya ibutang sa duha ka eskina sa tabon sa dughan.
24 Ug ibutang ang duha ka pisi nga bulawan diha sa duha ka argulya nga anaa sa mga eskina sa tabon sa dughan.
25 Ang lain nga duha ka tumoy sa duha ka pisi ihigot sa duha ka engaste, ug ibutang kini sa atubangan sa higot sa abaga sa ephod.
26 Pagbuhat ug duha ka argulya nga bulawan ug ibutang kini sa duha ka tumoy sa tabon sa dughan sa sulod nga sidsid sunod sa ephod.
27 Kinahanglan nga magbuhat ikaw ug duha ka argulya nga bulawan ug ibutang kini sa atubangan sa ubos nga bahin sa duha ka kabiba sa ephod, diha gayod sa sinumpayan ibabaw sa maayong pagkahabol nga bakos sa ephod.
28 Kinahanglan nga higtan nila ang tabon sa dughan pinaagi sa mga argulya niini ngadto sa mga argulya sa ephod pinaagi sa usa ka pisi nga asul aron kini anha sa ibabaw sa maayong pagkahabol nga bakos sa ephod ug aron ang tabon sa dughan dili matangtang gikan sa ephod.
29 Ug dad-on ni Aaron ang mga ngalan sa mga anak nga lalaki ni Israel diha sa tabon sa dughan sa paghukom, diha sa iyang kasingkasing, sa dihang mosulod siya sa dapit nga balaan, aron sa pagdala kanila ngadto sa usa ka mapadayonong handomanan diha sa atubangan sa Ginoo .
30 Ibutang diha sa tabon sa dughan sa paghukom ang Urim ug ang Tumim ug kini anha sa kasingkasing ni Aaron sa dihang mosulod siya sa atubangan sa Ginoo ug si Aaron magdala kanunay sa paghukom sa katawhan sa Israel diha sa iyang kasingkasing sa atubangan sa Ginoo .
31 “Unya himoa ang sutana sa ephod nga lunlon asul.
32 Ug kini may usa ka liab alang sa ulo sa taliwala niini nga adunay usa ka hinabol nga ribiti nga maglibot sa liab sama sa liab sa usa ka bisti aron kini dili magisi.
33 Sa mga sidsid niini pagbuhat ug mga granada nga asul ug tapol ug lutong pula nga delana libot sa mga sidsid sa sutana uban sa mga kampanilya nga bulawan taliwala niini,
34 usa ka kampanilya nga bulawan ug usa ka granada, usa ka kampanilya nga bulawan ug usa ka granada nga maglibot sa mga sidsid sa sutana.
35 Ug kini anha ni Aaron sa dihang siya mag-alagad, ug ang tingog niini madunggan sa diha nga siya mosulod sa dapit nga balaan sa atubangan sa Ginoo, ug sa diha nga siya mogawas aron dili siya mamatay.
36 “Kinahanglan nga magbuhat ikaw ug usa ka adorno nga lunsayng bulawan ug kuliti kini sama sa pagkulit sa usa ka silyo, ‘Balaan ngadto sa Ginoo .’
37 Ug itaod nimo kini sa purong pinaagi sa pisi nga asul ug anha kini sa atubangang bahin sa purong.
38 Anha kini sa agtang ni Aaron, ug si Aaron magdala sa bisan unsang sala nga nabuhat diha sa halad nga balaan nga gigahin sa katawhan sa Israel ingon nga mga balaang gasa. Kinahanglang anha kini kanunay sa iyang agtang aron sila dawaton sa atubangan sa Ginoo .
39 “Paghabol ug bisti nga pinong lino ug pagbuhat ug usa ka purong nga pinong lino. Pagbuhat usab ug usa ka bakos nga binurdahan.
40 “Ug alang sa mga anak nga lalaki ni Aaron, pagbuhat ug mga bisti ug mga bakos ug mga kalo. Buhata kini alang sa himaya ug katahom.
41 Ug ipasul-ob kini kang Aaron nga imong igsoon ug sa iyang mga anak uban kaniya, ug dihogi sila ug gahina sila ug balaana aron sila mag-alagad kanako ingon nga mga pari.
42 Buhati sila ug mga karsunsilyo nga lino aron sa pagtabon sa ilang pagkahubo, kini gikan sa hawak hangtod sa paa.
43 Ug ipasul-ob kini kang Aaron ug sa iyang mga anak nga lalaki sa dihang mosulod sila sa tolda nga tagboanan o sa diha nga moduol sila sa halaran aron sa pag-alagad diha sa dapit nga balaan aron dili sila magdala ug sala sa ilang kaugalingon, ug mangamatay. Kini mahimong walay kataposan nga tulumanon alang kaniya ug sa iyang kaliwatan sunod kaniya.