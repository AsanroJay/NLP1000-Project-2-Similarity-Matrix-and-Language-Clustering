1 Unya ang Ginoo miingon kang Moises,
2 “Sultihi ang katawhan sa Israel sa pagbalik ug magkampo atbang sa Pihahirot, taliwala sa Migdol ug sa dagat, atbang sa Baal-sepon. Anha gayod kamo magkampo atbang niini duol sa dagat.
3 Ang Paraon moingon mahitungod sa katawhan sa Israel, ‘Nalit-ag sila sa yuta, ang kamingawan naglibot kanila.’
4 Ug pagahion nako ang kasingkasing sa Paraon ug iyang gukdon sila ug himayaon ako ibabaw sa Paraon ug sa tanan niyang kasundalohan, ug ang mga Ehiptohanon mahibalo nga ako mao ang Ginoo. ” Ug sila nagbuhat sa ingon.
5 Sa dihang gipahibalo ang hari sa Ehipto nga ang katawhan namiya na, ang hunahuna sa Paraon ug sa iyang mga alagad nausab batok sa katawhan, ug miingon sila, “Unsa kining atong gibuhat nga ato mang gipalakaw ang mga Israelinhon gikan sa pag-alagad kanato?”
6 Busa giandam niya ang iyang karwahi ug gidala niya ang iyang kasundalohan.
7 Ug gidala niya ang unom ka gatos ka karwahi nga pinili ug ang tanang mga karwahi sa Ehipto uban sa mga pangulo niining tanan.
8 Ug gipagahi sa Ginoo ang kasingkasing sa Paraon nga hari sa Ehipto ug gigukod niya ang katawhan sa Israel kay migikan man sila nga maisogon.
9 Gigukod sila sa mga Ehiptohanon, sa tanang kabayo ug mga karwahi sa Paraon ug sa iyang mga tigpangabayo ug sa iyang kasundalohan, ug naabtan sila nga nagkampo duol sa dagat, duol sa Pihahirot, atbang sa Baal-sepon.
10 Sa dihang nagkaduol na ang Paraon, ang katawhan sa Israel miyahat sa ilang mga mata, ug ilang nakita nga ang mga Ehiptohanon nagsunod kanila ug nangahadlok sila pag-ayo. Ug ang katawhan sa Israel mituaw ngadto sa Ginoo.
11 Ug sila miingon kang Moises, “Tungod ba kay walay mga lubnganan sa Ehipto nga gikuha nimo kami aron mangamatay sa kamingawan? Unsa ba kining imong gibuhat kanamo sa imong pagdala kanamo gawas sa Ehipto?
12 Dili ba mao man kini ang gisulti namo kanimo didto sa Ehipto, ‘Pasagdi lamang kami nga mag-alagad sa mga Ehiptohanon’? Kay maayo pa alang kanamo ang pag-alagad sa mga Ehiptohanon kay sa mangamatay kami sa kamingawan.”
13 Ug si Moises miingon sa katawhan, “Ayaw kamo kahadlok, barog nga lig-on, ug tan-awa ninyo ang kaluwasan sa Ginoo nga iyang buhaton karon kaninyo. Kay ang mga Ehiptohanon nga inyong nakita karon, dili na gayod ninyo makita pag-usab.
14 Ang Ginoo mao ang makig-away alang kaninyo, ug maghilom lamang kamo.”
15 Unya ang Ginoo miingon kang Moises, “Ngano ba nga nagpakitabang man ikaw kanako? Ingna ang katawhan sa Israel sa pagpadayon sa paglakaw.
16 Unya bakyawa ang imong sungkod ug ituy-od ang imong kamot ibabaw sa dagat ug bahina kini, aron ang katawhan sa Israel makalakaw sa uga nga yuta diha sa dagat.
17 Ug akong pagahion ang kasingkasing sa mga Ehiptohanon, ug sila mogukod kanila ug ako himayaon ibabaw sa Paraon ug sa tibuok niya nga kasundalohan ug sa iyang mga karwahi ug sa iyang mga tigpangabayo.
18 Ug ang mga Ehiptohanon mahibalo nga ako mao ang Ginoo, sa diha nga himayaon ako ibabaw sa Paraon ug sa iyang mga karwahi ug sa iyang mga tigpangabayo.”
19 Unya ang anghel sa Dios nga nag-una sa kasundalohan sa Israel mibalhin ug miadto sa ilang luyo, ug ang haligi nga panganod mibalhin gikan sa ilang atubangan ug mibarog sa ilang luyo.
20 Ug kini miadto sa taliwala sa panon sa mga Ehiptohanon ug sa Israel ug didto ang dag-om ug kangitngit, apan nag-iwag kini sa Israel panahon sa kagabhion, ug ang usa wala moduol sa usa sa tibuok gabii.
21 Unya gituy-od ni Moises ang iyang kamot ibabaw sa dagat, ug gibuhat sa Ginoo ang pagbahin sa dagat pinaagi sa kusog nga hangin gikan sa silangan sa tibuok gabii ug nahimong uga nga yuta ang dagat, ug ang katubigan nabahin.
22 Ug ang katawhan sa Israel misulod sa taliwala sa dagat diha sa uga nga yuta ug nangahimo nga sama sa paril ang tubig diha sa ilang tuo ug sa ilang wala.
23 Migukod kanila ang mga Ehiptohanon, misunod kanila hangtod sa taliwala sa dagat, ang tanang kabayo sa Paraon, ang iyang mga karwahi ug ang iyang mga tigpangabayo.
24 Sa pagkabuntag, gitan-aw sa Ginoo ang panon sa mga Ehiptohanon gikan sa haligi nga kalayo ug sa panganod, ug gigubot niya ang kasundalohan nga Ehiptohanon.
25 Iyang gikuha ang mga ligid sa ilang mga karwahi, aron sila maglisod sa pagpadagan. Unya ang mga Ehiptohanon miingon, “Manibog kita gikan sa atubangan sa Israel kay ang Ginoo nakig-away alang kanila batok sa mga Ehiptohanon.”
26 Unya ang Ginoo miingon kang Moises, “Ituy-od ang imong kamot ibabaw sa dagat, aron ang tubig mobalik nganha sa mga Ehiptohanon, nganha sa ilang mga karwahi ug nganha sa ilang mga tigpangabayo.”
27 Ug gituy-od ni Moises ang iyang kamot ibabaw sa dagat ug ang dagat nahibalik sa iyang naandan nga kahimtang sa pagkabuntag ug ang mga Ehiptohanon miikyas padulong sa tubig ug gilaglag sa Ginoo ang mga Ehiptohanon taliwala sa dagat.
28 Ug ang tubig mibalik ug mitabon sa mga karwahi ug sa mga tigpangabayo ug sa tibuok panon sa Paraon nga misunod kanila ngadto sa dagat ug walay nahibilin kanila bisan usa.
29 Apan ang katawhan sa Israel nanglakaw sa uga nga yuta taliwala sa dagat ug ang tubig nahimong sama sa paril sa ilang tuo ug sa ilang wala.
30 Sa ingon niana giluwas sa Ginoo ang Israel niadtong adlawa gikan sa kamot sa mga Ehiptohanon ug nakita sa Israel ang mga Ehiptohanon nga mga patay na diha sa baybayon sa dagat.
31 Ug nakita sa Israel ang dakong gibuhat sa Ginoo batok sa mga Ehiptohanon. Ug ang katawhan nahadlok sa Ginoo, ug mituo sila sa Ginoo ug kang Moises nga iyang alagad.