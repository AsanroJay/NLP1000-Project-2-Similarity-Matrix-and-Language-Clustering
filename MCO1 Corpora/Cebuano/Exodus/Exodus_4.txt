1 Unya si Moises mitubag, “Apan dili sila motuo kanako ug dili mamati sa akong tingog, kay sila moingon, ‘Ang Ginoo wala magpakita kanimo.’ ”
2 Ug ang Ginoo miingon, “Unsa man kanang anaa sa imong kamot?” Ug siya miingon, “Usa ka sungkod.”
3 Siya miingon kaniya, “Ilabay kana sa yuta.” Busa iya kining gilabay sa yuta ug nahimo kining usa ka bitin. Ug si Moises mipalayo gikan niini.
4 Unya ang Ginoo miingon kang Moises, “Tuy-ora ang imong kamot ug kupti kini sa ikog.” Ug iyang gituy-od ang iyang kamot ug gikuptan niya kini ug nahimo na usab kini nga sungkod diha sa iyang kamot.
5 “Unya sila motuo nga nagpakita kanimo ang Ginoo , ang Dios sa ilang mga katigulangan, ang Dios ni Abraham, ang Dios ni Isaac ug ang Dios ni Jacob.”
6 Ang Ginoo miingon pag-usab kaniya, “Ibutang ang imong kamot sa imong dughan ilalom sa imong kupo.” Ug gibutang niya ang iyang kamot sa ilalom sa iyang kupo, ug sa iyang pagkuha niini, ang iyang kamot gisanla ug puti kaayo.
7 Unya ang Dios miingon, “Ibalik pagbutang ang imong kamot sa imong dughan ilalom sa imong kupo.” Ug iyang gibalik pagbutang ang iyang kamot sa ilalom sa iyang kupo ug sa iyang pagkuha niini, naulian kini sama sa ubang bahin sa iyang lawas.
8 Ang Dios miingon, “Kon sila dili motuo kanimo o magtagad sa una nga ilhanan, sila mahimong motuo sa ikaduhang ilhanan.
9 Kon dili pa gayod sila motuo niining duha ka ilhanan o mamati sa imong tingog, pagkuha ug tubig sa suba sa Nilo ug ibubo kini sa yuta. Ug ang tubig nga imong kuhaon sa suba mahimong dugo ibabaw sa yuta.”
10 Apan si Moises miingon sa Ginoo , “O akong Ginoo, dili ako maayong manulti bisan hangtod karon ug bisan sukad sa imong pagpakigsulti sa imong ulipon; kay ako hinay nga mosulti ug yungit ug dila.”
11 Unya ang Ginoo miingon kaniya, “Kinsa ba ang nagbuhat sa baba sa tawo? Kinsa ba ang naghimo sa tawo nga amang o bungol o makakita o buta? Dili ba ako man, ang Ginoo ?
12 Busa lakaw, kay ako mag-uban sa imong baba ug magtudlo kanimo kon unsa ang imong isulti.”
13 Apan si Moises miingon, “O akong Ginoo, naghangyo ako, lain lang ang paadtoa.”
14 Unya ang Ginoo nasuko kang Moises ug miingon, “Wala ba diha si Aaron, ang imong igsoon nga Levihanon? Nahibalo ako nga siya maayong manulti. Ug tan-awa, siya nagpaingon nganhi sa pagsugat kanimo, ug sa dihang makakita siya kanimo, malipay siya diha sa iyang kasingkasing.
15 Ug ikaw mosulti kaniya ug magbutang sa mga pulong sa iyang baba ug ako mag-uban sa imong baba ug sa iya usab ug ako magtudlo kaninyo sa inyong buhaton.
16 Unya siya magsulti ngadto sa katawhan alang kanimo ug siya mahimong imong magsusulti ug ikaw mahimong sama sa Dios ngadto kaniya.
17 Ug ikaw magbitbit niining sungkod sa imong kamot nga uban niini magbuhat ikaw ug mga ilhanan.”
18 Unya si Moises mibalik ngadto kang Jetro nga iyang ugangan ug miingon kaniya, “Naghangyo ako kanimo, pabalika ako ngadto sa akong mga kadugo nga atua sa Ehipto ug akong tan-awon kon buhi pa ba sila.” Ug si Jetro miingon kang Moises, “Lakaw nga malinawon.”
19 Ang Ginoo miingon kang Moises didto sa Midian, “Balik ngadto sa Ehipto kay nangamatay na ang tanang nagtinguha sa imong kinabuhi.”
20 Busa gikuha ni Moises ang iyang asawa ug ang iyang mga anak nga lalaki ug gipasakay sila sa usa ka asno ug mibalik siya sa yuta sa Ehipto, ug gidala ni Moises ang sungkod sa Dios diha sa iyang kamot.
21 Ug ang Ginoo miingon kang Moises, “Sa imong pagbalik sa Ehipto, tan-awa nga imong buhaton sa atubangan sa Paraon ang tanang kahibulongan nga akong gibutang sa imong kamot, apan akong pagahion ang iyang kasingkasing aron dili niya tugotan sa paglakaw ang katawhan.
22 Ug ikaw moingon sa Paraon, ‘Mao kini ang giingon Ginoo : Si Israel mao ang akong kamagulangan nga anak nga lalaki,
23 ug ako mag-ingon kanimo, “Tugoti nga molakaw ang akong anak, aron siya makaalagad kanako.” Apan kon ikaw magdumili sa pagpalakaw kaniya, patyon nako ang imong kamagulangan nga anak nga lalaki.’ ”
24 Didto sa dalan, sa usa ka balay nga abotanan, ang Ginoo misugat kaniya ug nagtinguha sa pagpatay kaniya.
25 Unya si Zipora mikuha ug usa ka hait nga bato ug gituli niya ang iyang anak nga lalaki ug ang panit nga naputol gipahid niya sa tiil ni Moises ug miingon, “Sa pagkatinuod, ikaw usa ka bana sa dugo alang kanako!”
26 Tungod niini iyang gitugotan siya sa paglakaw. Si Zipora miingon niini, “Ikaw usa ka bana sa dugo,” tungod sa pagtuli.
27 Unya ang Ginoo miingon kang Aaron, “Adto sa kamingawan aron sa pagsugat kang Moises.” Ug siya miadto ug misugat kang Moises didto sa bukid sa Dios ug mihalok kaniya.
28 Si Moises misugilon kang Aaron sa tanang pulong sa Ginoo nga tungod niini gisugo siya, ug sa tanang ilhanan nga gitugyan kaniya sa pagbuhat.
29 Unya si Moises ug si Aaron miadto ug gitigom ang tanang pangulo sa katawhan sa Israel.
30 Ug gisugilon ni Aaron ang tanang pulong nga gisulti sa Ginoo kang Moises ug siya mibuhat ug mga ilhanan diha sa panan-aw sa katawhan.
31 Ug ang katawhan mituo. Sa pagkadungog nila nga ang Ginoo miduaw sa katawhan sa Israel ug nga nakita niya ang ilang kasakitan, giduko nila ang ilang mga ulo ug misimba sila.