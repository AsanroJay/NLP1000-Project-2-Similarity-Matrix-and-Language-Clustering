1 “Karon mao kini ang buhaton nimo kanila aron sa pagbalaan kanila, aron sila mag-alagad kanako ingon nga mga pari. Pagkuha ug usa ka laki nga nating baka, ug duha ka karnero nga laki nga walay tatsa,
2 ug pan nga walay patubo, mga torta nga walay patubo nga sinagolan ug lana, ug mga pan nga nigpis nga walay patubo nga gisagolan ug lana. Himoa kini gikan sa pino nga harina sa trigo.
3 Ibutang kini sa usa ka bukag ug dad-a kini nga sinulod sa bukag uban sa torong baka ug sa duha ka laking karnero.
4 Dad-a si Aaron ug ang iyang mga anak nga lalaki ngadto sa pultahan sa tolda nga tagboanan ug hugasi sila sa tubig.
5 Ug dad-a ang mga bisti ug ipasul-ob kang Aaron ang bisti ug ang sutana sa ephod ug ang ephod ug ang tabon sa dughan ug baksi siya sa maayong pagkahabol nga bakos sa ephod.
6 Ug ibutang sa iyang ulo ang purong ug ibutang sa purong ang sagradong korona.
7 Unya dad-a ang lana nga igdidihog ug ibubo sa ibabaw sa iyang ulo ug dihogi siya.
8 Unya dad-a ang iyang mga anak nga lalaki, ug sul-obi sila ug mga bisti.
9 Ug baksi sila sa mga bakos, si Aaron ug ang iyang mga anak nga lalaki ug kaloi sila ug maangkon nila ang pagkapari pinaagi sa walay kataposang tulumanon. Sa ingon niana igahin nimo si Aaron ug ang iyang mga anak nga lalaki.
10 “Unya dad-a ang torong baka sa atubangan sa tolda nga tagboanan. Si Aaron ug ang iyang mga anak nga lalaki kinahanglan nga magtapion sa ilang mga kamot sa ibabaw sa ulo sa torong baka.
11 Ug patya ang torong baka sa atubangan sa Ginoo, sa pultahan sa tolda nga tagboanan.
12 Ug pagkuha ug dugo sa torong baka, ug ibutang kini sa mga sungaysungay sa halaran pinaagi sa imong tudlo ug ang tanang dugo nga nahibilin ihuwad sa tiilan sa halaran.
13 Kuhaa ang tanang tambok nga nagputos sa mga tinai, ang habolhabol sa atay, ang duha ka amimislon ug ang tambok nga anaa niini, ug sunoga kini sa ibabaw sa halaran.
14 Apan ang unod sa torong baka, ang panit niini, ug ang sulod sa tinai sunoga didto sa gawas sa kampo. Kini halad tungod sa sala.
15 “Unya kuhaa ang usa sa mga laking karnero, ug si Aaron ug ang iyang mga anak nga lalaki magtapion sa ilang mga kamot sa ulo sa laking karnero.
16 Ug ihawa ang laking karnero ug kuhaa ang dugo niini ug isablig sa tanang kilid sa halaran.
17 Hiwahiwaa ang karnero nga laki, ug hugasi ang mga bahin sa sulod sa ginhawaan, ug ang mga tiil niini, ug ibutang kini uban sa mga hiniwa ug sa ulo.
18 Ug sunoga ang tibuok nga laking karnero ibabaw sa halaran. Mao kini ang halad nga sunogon alang sa Ginoo. Kini maoy usa ka kahumot, ang halad ngadto sa Ginoo pinaagi sa kalayo.
19 “Kuhaa ang lain nga laking karnero, ug si Aaron ug ang iyang mga anak nga lalaki magtapion sa ilang mga kamot ibabaw sa ulo sa laking karnero.
20 Ug patya ang laking karnero ug pagkuha sa dugo niini ug ihidhid sa tumoy sa tuong dalunggan ni Aaron ug sa tumoy sa tuong mga dalunggan sa iyang mga anak nga lalaki, ug sa tumoy sa kumagko sa ilang mga tuong kamot ug sa tumoy sa kumagko sa mga tuo nga tiil nila, ug isablig ang dugo sa tanang kilid sa halaran.
21 Unya pagkuha sa dugo nga anaa sa ibabaw sa halaran ug sa lana nga igdidihog ug iwisik ngadto kang Aaron ug sa iyang mga bisti ug ngadto sa iyang mga anak nga lalaki ug sa mga bisti nila, ug mahimo siyang balaan ug ang iyang mga bisti. Siya mahimong balaan lakip ang iyang mga anak nga lalaki ug ang mga bisti sa iyang mga anak nga lalaki uban kaniya.
22 “Unya kuhaa ang tambok sa laking karnero ug ang tambok nga ikog, ug ang tambok nga nagputos sa mga tinai ug ang habolhabol sa atay, ug ang duha ka amimislon ug ang tambok nga anaa niini ug ang tuong paa, kay mao kini ang laking karnero nga gigamit alang sa paggahin,
23 ug usa ka buok pan, ug usa ka torta nga sinagolan ug lana, ug usa ka pan nga nipis gikan sa bukag sa pan nga walay patubo nga anaa sa atubangan sa Ginoo.
24 Ug ibutang kining tanan sa mga kamot ni Aaron ug sa mga kamot sa iyang mga anak nga lalaki, ug ibayaw kini sa atubangan sa Ginoo ingon nga halad nga binayaw.
25 Unya kuhaa kini gikan sa ilang mga kamot ug daobi sa halaran dugang sa halad nga gisunog, ingon nga usa ka kahumot sa atubangan sa Ginoo. Kini usa ka halad pinaagi sa kalayo alang sa Ginoo.
26 “Kuhaa ang dughan sa laking karnero nga gigamit alang sa paggahin kang Aaron, ug ibayaw kini sa atubangan sa Ginoo ingon nga halad nga binayaw ug kini mao ang imong bahin.
27 Ihalad ang dughan sa halad nga binayaw, ug ang binayaw nga paa nga maoy bahin sa pari ug nga gihalad gikan sa laking karnero nga gigamit alang sa paggahin kay kini alang kang Aaron ug sa iyang mga anak nga lalaki.
28 Maiya kini ni Aaron ug sa iyang mga anak nga lalaki ingon nga tulumanon nga walay kataposan gikan sa katawhan sa Israel kay kini mao ang bahin sa mga pari nga ihalad sa katawhan sa Israel gikan sa ilang mga halad sa pakigdait, nga ilang halad ngadto sa Ginoo.
29 “Ang mga balaan nga bisti ni Aaron masunod sa iyang mga anak nga lalaki, sila dihogan ug igahin diha niini.
30 Ang anak nga lalaki nga mopuli kaniya sa pagkapari kinahanglan nga magsul-ob niini sulod sa pito ka adlaw sa dihang mosulod siya sa tolda nga tagboanan aron sa pag-alagad diha sa balaan nga dapit.
31 “Kuhaa ang laking karnero nga gihalad alang sa paggahin, ug lutoa ang unod niini diha sa dapit nga balaan.
32 Ug si Aaron ug ang iyang mga anak nga lalaki kinahanglan nga mokaon sa unod sa laking karnero, ug sa pan nga anaa sa bukag, diha sa pultahan sa tolda nga tagboanan.
33 Kaonon nila kadtong mga butang nga pinaagi niini mahimo ang pagtabon sa mga sala, aron sa paggahin ug sa pagbalaan kanila, apan ang langyaw kinahanglan nga dili mokaon niini tungod kay kini balaan.
34 Ug kon adunay unod alang sa paggahin o pan nga mahibilin hangtod sa pagkabuntag, sunoga kini sa kalayo. Dili kini kaonon tungod kay kini balaan.
35 “Mao kini ang buhaton nimo kang Aaron ug sa iyang mga anak nga lalaki sumala sa tanan nga akong gisugo kanimo. Sulod sa pito ka adlaw himoa ang paggahin kanila.
36 Ug sa matag adlaw paghalad ug torong baka ingon nga halad tungod sa sala, alang sa pagtabon sa mga sala. Paghalad usab ug halad tungod sa sala alang sa halaran sa diha nga maghimo ikaw ug pagtabon sa mga sala, ug dihogi kini aron sa pagbalaan niini.
37 Sulod sa pito ka adlaw himoa ang pagtabon sa mga sala alang sa halaran ug balaana kini, ug ang halaran mahimo nga labing balaan. Bisan unsang butang nga madapat sa halaran, mahimong balaan.
38 “Karon mao kini ang imong ihalad sa ibabaw sa halaran: duha ka nating karnero nga usa ka tuig ang kagulangon sa matag adlaw sa kanunay.
39 Paghalad ug usa ka nating karnero sa buntag ug laing nating karnero sa gabii.
40 Ug uban sa unang nating karnero usa ka ikanapulo nga bahin sa usa ka takos nga pinong harina nga sinagolan sa ikaupat nga bahin sa usa ka hin nga lana ug ikaupat nga bahin sa usa ka hin nga bino alang sa halad nga ilimnon.
41 Ug ang lain nga nating karnero ihalad nimo sa pagkagabii ug ihalad kini uban sa halad nga pagkaon ug sa halad nga ilimnon, sama sa pagkabuntag, alang sa usa ka kahumot. Kini usa ka halad pinaagi sa kalayo alang sa Ginoo.
42 Kini usa ka halad nga sunogon nga magpadayon hangtod sa inyong kaliwatan diha sa pultahan sa tolda nga tagboanan sa atubangan sa Ginoo, diin ako makigtagbo kaninyo aron sa pagpakigsulti kanimo.
43 Didto makigtagbo ako sa katawhan sa Israel ug ang Tolda balaanon pinaagi sa akong himaya.
44 Balaanon nako ang tolda nga tagboanan ug ang halaran, si Aaron usab ug ang iyang mga anak nga lalaki akong balaanon aron sila mag-alagad kanako ingon nga mga pari.
45 Ug mopuyo ako uban sa katawhan sa Israel ug mahimo ako nga ilang Dios.
46 Ug sila makaila nga ako mao ang Ginoo nga ilang Dios, nga nagkuha kanila gikan sa yuta sa Ehipto aron mopuyo ako uban kanila. Ako ang Ginoo nga ilang Dios.