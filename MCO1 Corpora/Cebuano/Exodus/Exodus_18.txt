1 Si Jetro, ang pari sa Midian, nga ugangan ni Moises nakadungog mahitungod sa tanan nga gibuhat sa Dios kang Moises ug sa Israel nga iyang katawhan, kon giunsa sa Ginoo pagkuha sa Israel gikan sa Ehipto.
2 Ug si Jetro nga ugangan ni Moises midala kang Zipora nga asawa ni Moises human kini palakta ni Moises,
3 uban usab ang iyang duha ka anak nga lalaki, nga ang usa ginganlan ug Gersom kay miingon siya, “Nahimo akong langyaw sa laing yuta.”
4 Ug ang ngalan sa usa mao si Elieser kay miingon siya, “Ang Dios sa akong amahan mao ang akong magtatabang, ug miluwas kanako gikan sa espada sa Paraon.”
5 Si Jetro nga ugangan ni Moises, uban sa mga anak nga lalaki ni Moises ug sa iyang asawa, miadto kang Moises sa kamingawan diin siya nagkampo didto sa bukid sa Dios.
6 Ug si Jetro miingon kang Moises, “Ako, ang imong ugangan, si Jetro, mianhi ako kanimo, uban ang imong asawa ug ang imong duha ka anak.”
7 Si Moises migula sa pagsugat sa iyang ugangan ug miyukbo siya ug mihalok kaniya, ug nagpangutan-anay ang usa ug usa sa mga kaayohan nila ug misulod sila sa tolda.
8 Unya gisugilon ni Moises sa iyang ugangan ang tanan nga gibuhat sa Ginoo ngadto sa Paraon ug sa mga Ehiptohanon tungod sa Israel, ug ang tanang kalisdanan nga miabot kanila sa dalan ug giunsa sa Ginoo pagluwas kanila.
9 Ug nalipay si Jetro sa tanang kaayohan nga gibuhat sa Ginoo ngadto sa Israel, nga iyang giluwas sila gikan sa kamot sa mga Ehiptohanon.
10 Ug si Jetro miingon, “Bulahan ang Ginoo, nga nagluwas kaninyo gikan sa kamot sa mga Ehiptohanon ug gikan sa kamot sa Paraon.
11 Karon naila nako nga ang Ginoo dako kay sa tanang mga dios, kay iyang giluwas ang katawhan gikan sa kamot sa mga Ehiptohanon sa dihang mapagarbohon silang nagdumala sa Israel.”
12 Ug si Jetro nga ugangan ni Moises mikuha ug halad nga sunogon ug mga halad alang sa Dios. Ug si Aaron miadto uban sa tanang mga kadagkoan sa Israel aron sa pagpangaon ug pan uban sa ugangan ni Moises atubangan sa Dios.
13 Sa pagkaugma milingkod si Moises aron sa paghukom sa katawhan ug ang katawhan nagtindog nga nag-alirong kang Moises sukad sa buntag hangtod sa hapon.
14 Sa dihang nakita sa ugangan ni Moises ang tanan nga gibuhat niya sa katawhan, siya miingon, “Unsa ba kining gibuhat nimo sa katawhan? Ngano ba nga naglingkod man ikaw nga nag-inusara ug ang tanang katawhan nag-alirong kanimo sukad sa buntag hangtod sa hapon?”
15 Si Moises miingon sa iyang ugangan, “Kay ang katawhan moanhi kanako aron sa pagpakisayod mahitungod sa Dios.
16 Kon sila adunay panagbangi, moanhi sila kanako ug ako maghukom taliwala sa usa ug sa iyang isigkatawo, ug pahibaloon nako sila sa mga kasugoan sa Dios ug sa iyang mga hukom.”
17 Unya ang ugangan ni Moises miingon kaniya, “Ang imong gibuhat dili maayo.
18 Sa pagkatinuod ikaw maugtas ug ang katawhan nga uban kanimo maugtas kay kining butanga bug-at kaayo alang kanimo. Dili ikaw makahimo sa pagbuhat niini nga ikaw lamang usa.
19 Karon pamati sa akong tingog, tambagan ko ikaw ug ang Dios mag-uban unta kanimo! Tindog alang sa katawhan sa atubangan sa Dios ug dad-a ang ilang mga panagbangi ngadto sa Dios.
20 Ug tudloi sila sa mga lagda ug mga tulumanon ug ipahibalo kanila ang dalan nga maoy ilang subayon ug ang angay nilang buhaton.
21 Dugang pa niini, gikan sa tanang katawhan, pagpili ug mga tawo nga may katakos, mga tawo nga mahadlokon sa Dios, mga tawo nga kasaligan ug nagdumot sa suborno. Ibutang kining mga tawhana ibabaw kanila, ingon nga mga pangulo sa mga linibo, sa mga ginatos, sa mga tag-50, ug sa mga tagnapulo.
22 Ug sila ang pahukma sa katawhan sa tanang panahon ug ang tanang dagkong butang ilang dad-on nganha kanimo, apan sa mga gagmayng butang, sila ang pahukma. Busa sayon na lang alang kanimo, ug sila magpas-an sa kabug-at uban kanimo.
23 Kon buhaton nimo kini ug ang Dios magsugo kanimo sa ingon, makahimo ikaw sa paglahutay ug kining tanang katawhan usab mamauli nga malinawon sa ilang dapit.”
24 Busa si Moises namati sa tingog sa iyang ugangan ug gihimo niya ang tanan nga gisulti niya.
25 Ug nagpili si Moises ug mga tawo nga may katakos gikan sa tibuok Israel ug iyang gibutang sila nga mga pangulo sa katawhan, mga pangulo sa mga linibo, sa mga ginatos, sa mga tag-50 ug sa mga tagnapulo.
26 Ug sila naghukom sa katawhan sa tanang panahon. Ang mga lisod nga butang gidala nila ngadto kang Moises apan sa bisan unsang gamay nga butang, sila ang naghukom.
27 Unya gipagikan ni Moises ang iyang ugangan ug mipauli siya paingon sa iyang kaugalingong yuta.