1 Unya gibuhat ni Besalel ang sudlanan gikan sa kahoy nga akasya, duha ka maniko ug tunga ang gitas-on niini, usa ka maniko ug tunga ang gilapdon niini ug usa ka maniko ug tunga ang gihabogon niini.
2 Ug gisapawan niya kini ug lunsay nga bulawan sa sulod ug sa gawas ug gibuhatan niya kini ug ribiti nga bulawan sa palibot niini.
3 Ug naghimo siya alang niini ug upat ka argulya nga bulawan alang sa upat ka eskina niini, duha ka argulya sa usa ka kilid ug duha ka argulya sa pikas kilid niini.
4 Ug siya nagbuhat ug mga yayongan gikan sa kahoy nga akasya, ug gisapawan niya kini ug bulawan.
5 Gibalhog niya ang mga yayongan sa mga argulya sa mga kilid sa sudlanan, aron madala ang sudlanan.
6 Ug siya nagbuhat ug usa ka tabon nga lunsayng bulawan, duha ka maniko ug tunga ang gitas-on niini ug usa ka maniko ug tunga ang gilapdon.
7 Siya nagbuhat ug duha ka kerubin nga sinalsal nga bulawan, gibuhat niya kini diha sa duha ka tumoy sa tabon,
8 usa ka kerubin sa usa ka tumoy ug usa ka kerubin sa pikas nga tumoy. Gibuhat niya ang mga kerubin nga unay sa tabon diha sa duha ka tumoy niini.
9 Ang mga kerubin nagbukhad sa ilang mga pako sa ibabaw, nagpandong sa tabon pinaagi sa ilang mga pako, ug ang ilang mga nawong nag-atubang sa usa ug usa, nag-atubang sa tabon ang mga nawong sa mga kerubin.
10 Siya nagbuhat usab ug usa ka lamisa gikan sa kahoy nga akasya, duha ka maniko ang gitas-on niini, usa ka maniko ang gilapdon niini ug usa ka maniko ug tunga ang gihabogon niini.
11 Ug kini gisapawan niya ug lunsay nga bulawan ug nagbuhat siya ug ribiti nga bulawan libot niini.
12 Ug gibuhatan niya ang palibot niini ug usa ka sanipa nga ang gilapdon usa ka palad ug gibuhatan niya ug ribiti nga bulawan ang palibot sa sanipa.
13 Siya naghimo alang niini ug upat ka argulya nga bulawan ug gibutang niya kini diha sa upat ka eskina, sa upat ka tiil niini.
14 Duol sa sanipa mao ang mga argulya, nga balhoganan sa mga yayongan aron sa pagdala sa lamisa.
15 Gibuhat niya ang mga yayongan gikan sa kahoy nga akasya aron sa pagdala sa lamisa, ug gisapawan niya kini ug bulawan.
16 Ug iyang gibuhat gikan sa lunsay nga bulawan ang mga kasangkapan nga alang sa ibabaw sa lamisa, ang mga pinggan ug ang mga sudlanan sa insenso niini, mga panaksan ug mga tibod nga gamiton alang sa halad nga ilimnon.
17 Gibuhat usab niya ang lamparahan gikan sa lunsay nga bulawan. Ang patindoganan ug ang lawas sa lamparahan gihimo gikan sa sinalsal nga bulawan. Ang mga bulak, ang mga biyoos ug mga gihay gihimo nga unay niini.
18 Ug adunay unom ka sanga nga nagtuybo gikan sa mga kilid niini, tulo ka sanga sa lamparahan gikan sa usa ka kilid niini ug tulo ka sanga sa lamparahan gikan sa pikas nga kilid niini.
19 Adunay tulo ka kupa nga daw bulak sa almendras nga ang matag usa may mga biyoos ug mga gihay, diha sa usa ka sanga, ug tulo ka kupa nga daw bulak sa almendras nga ang matag usa may mga biyoos ug mga gihay, diha sa lain nga sanga ug kini mao gihapon sa unom ka sanga diha sa lamparahan.
20 Ug diha gayod sa lamparahan adunay upat ka kupa nga daw bulak sa almendras nga may mga biyoos ug mga gihay,
21 usa ka biyoos ilalom sa matag usa ka parisan sa unom ka sanga niini.
22 Ang mga biyoos ug ang mga sanga unay niini. Ang kinatibuk-an niini usa ka buok nga sinalsal nga lunsayng bulawan.
23 Naghimo siya ug pito ka lampara ug mga kimpit ug mga sangga niini gikan sa lunsayng bulawan.
24 Gihimo niya kini ug ang tanang kasangkapan niini gikan sa usa ka talanton nga lunsayng bulawan.
25 Gibuhat niya ang halaran sa insenso gikan sa kahoy nga akasya, usa ka maniko ang gitas-on niini, ug usa ka maniko ang gilapdon; kwadrado kini ug duha ka maniko ang gihabogon niini, ang mga sungaysungay unay niini.
26 Gisapawan niya ug lunsay nga bulawan ang ibabaw niini ug ang mga kilid libot niini ug ang mga sungaysungay niini, ug giribitihan niya ug bulawan ang palibot niini.
27 Ug siya nagbuhat alang niini ug duha ka argulya nga bulawan sa ubos sa ribiti niini, sa duha ka nag-atbang nga kilid niini, aron balhogan sa mga yayongan inigdala niini.
28 Ug gibuhat niya ang mga yayongan gikan sa kahoy nga akasya ug gisapawan niya kini ug bulawan.
29 Gibuhat niya ang balaan nga lana nga igdidihog ug ang lunsay nga humot nga insenso nga gisagol sama sa gibuhat sa tighimo ug pahumot.