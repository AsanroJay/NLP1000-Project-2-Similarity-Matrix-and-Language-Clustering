1 Ang Ginoo miingon kang Moises, “Tan-awa, gihimo ko ikaw ingon nga Dios ngadto sa Paraon ug si Aaron nga imong igsoon mahimong propeta nimo.
2 Isulti ang tanan nga akong gisugo kanimo ug si Aaron nga imong igsoon mosulti sa Paraon, aron tugotan ang katawhan sa Israel sa paggawas gikan sa iyang yuta.
3 Apan akong pagahion ang kasingkasing sa Paraon ug padaghanon nako sa yuta sa Ehipto ang akong mga ilhanan ug mga kahibulongan.
4 Unya ang Paraon dili mamati kaninyo ug ibutang nako ang akong kamot ibabaw sa Ehipto, ug kuhaon nako ang akong mga panon, ang akong katawhan nga mga anak ni Israel, gikan sa yuta sa Ehipto pinaagi sa dagkong mga buhat sa paghukom.
5 Ug ang mga Ehiptohanon mahibalo nga ako mao ang Ginoo, sa diha nga tuy-oron nako ang akong kamot batok sa Ehipto ug kuhaon nako ang katawhan sa Israel gikan sa taliwala nila.”
6 Ug kini gibuhat ni Moises ug ni Aaron sumala sa gisugo sa Ginoo kanila.
7 Si Moises nagpanuigon na ug 80 ka tuig ug si Aaron may 83 ka tuig sa dihang misulti sila sa Paraon.
8 Ang Ginoo miingon kang Moises ug kang Aaron,
9 “Sa diha nga moingon ang Paraon kaninyo, ‘Ipamatuod ang inyong kaugalingon pinaagi sa pagbuhat ug milagro,’ ingna si Aaron, ‘Kuhaa ang imong sungkod ug iitsa kini sa atubangan sa Paraon aron mahimo kining bitin.’ ”
10 Busa si Moises ug si Aaron miadto sa Paraon ug gibuhat nila kini sumala sa gisugo sa Ginoo ug giitsa ni Aaron ang iyang sungkod sa atubangan sa Paraon ug sa iyang mga alagad, ug kini nahimong bitin.
11 Unya gipatawag sa Paraon ang mga maalamon ug ang mga tigsalamangka; ug sila usab nga may mga anting-anting diha sa Ehipto nagbuhat ug sama niini pinaagi sa ilang mga lamat.
12 Kay ang matag usa miitsa sa iyang sungkod ug nahimo kining mga bitin apan ang sungkod ni Aaron milamoy sa ilang mga sungkod.
13 Sa gihapon ang kasingkasing sa Paraon gahi ug siya wala mamati kanila sumala sa gisulti sa Ginoo.
14 Unya ang Ginoo miingon kang Moises, “Ang kasingkasing sa Paraon migahi, nagdumili siya sa pagpalakaw sa katawhan.
15 Adtoa ang Paraon sa pagkabuntag kay siya moadto sa tubig. Paabota siya sa daplin sa suba ug bitbita ang sungkod nga nahimong bitin.
16 Ug ingna siya, ‘Ang Ginoo, ang Dios sa mga Hebreo, nagsugo kanako nganhi kanimo, nga nag-ingon, “Tugoti sa paglakaw ang akong katawhan aron sila makaalagad kanako didto sa kamingawan ug tan-awa, wala pa gihapon ikaw motuman.”
17 Mao kini ang giingon sa Ginoo: Pinaagi niini makaila ikaw nga ako mao ang Ginoo, tan-awa, akong hampakon sa sungkod nga ania sa akong kamot ang tubig nga anaa sa suba sa Nilo ug kini mahimong dugo.
18 Ug ang mga isda nga anaa sa suba mangamatay, ug mabaho ang suba ug lud-on ang mga Ehiptohanon sa pag-inom sa tubig gikan sa suba.’ ”
19 Ug ang Ginoo miingon kang Moises, “Ingna si Aaron, ‘Kupti ang imong sungkod ug ituy-od ang imong kamot sa ibabaw sa katubigan sa Ehipto, sa ilang mga suba, sa ilang mga kanal, ug sa ilang kadanawan, ug sa tanan nilang mga lim-aw sa tubig, aron mahimo kining dugo. Ug unya adunay dugo sa tibuok kayutaan sa Ehipto, bisan sa mga sudlanan nga kahoy ug sa mga sudlanan nga bato.’ ”
20 Si Moises ug si Aaron mibuhat sa gisugo sa Ginoo, ug sa atubangan sa Paraon ug sa atubangan sa iyang mga alagad gibakyaw niya ang sungkod ug gihampak kini sa tubig sa suba, ug ang tanang tubig sa suba nahimong dugo.
21 Ug ang mga isda nga diha sa suba nangamatay, ug ang suba nabaho nga tungod niana ang mga Ehiptohanon wala makainom sa tubig nga gikan niini. Ug ang dugo milukop sa tibuok yuta sa Ehipto.
22 Apan ang mga tigsalamangka sa Ehipto mibuhat sa samang butang pinaagi sa ilang mga lamat, busa ang kasingkasing sa Paraon nagpabilin nga gahi ug siya wala mamati kanila, sumala sa gisulti sa Ginoo.
23 Ang Paraon mitalikod ug mipauli sa iyang balay, wala gani manumbaling niini sa iyang kasingkasing.
24 Ug ang tanang Ehiptohanon nagkalot sa palibot sa suba aron makakuha ug tubig nga mainom, kay sila wala man makahimo sa pag-inom sa tubig sa suba.
25 Natapos ang pito ka adlaw human hampaka sa Ginoo ang suba.