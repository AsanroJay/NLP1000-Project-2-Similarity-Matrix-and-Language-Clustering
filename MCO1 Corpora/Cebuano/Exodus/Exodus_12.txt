1 Ang Ginoo miingon kang Moises ug kang Aaron didto sa yuta sa Ehipto,
2 “Kining bulana mahimo nga sinugdan sa mga bulan alang kaninyo. Mahimo kini alang kaninyo nga unang bulan sa tuig.
3 Sultihi ang tibuok katilingban sa Israel nga sa ikanapulo nga adlaw niining bulana, ang matag lalaki kinahanglan nga magdala ug nating karnero alang sa iyang banay, usa alang sa matag panimalay.
4 Ug kon ang panimalay gamay ra kaayo alang sa usa ka nating karnero, ang iyang silingan nga sunod sa iyang balay moambit niini, sumala sa gidaghanon sa tawo. Sumala sa makaon sa matag usa, himoon ninyo ang pag-ihap alang sa nating karnero.
5 Ang inyong nating karnero kinahanglan nga walay tatsa, laki ug usa ka tuig ang kagulangon. Pilion ninyo kini gikan sa mga karnero o sa mga kanding
6 ug ilain ninyo kini hangtod sa ikanapulo ug upat nga adlaw sa maong bulan. Ang tibuok katigoman sa katilingban sa Israel mag-ihaw niini sa pagkahapon.
7 Unya magkuha sila ug dugo ug ipahid nila kini diha sa duha ka haligi sa pultahan ug sa ibabaw sa pultahan sa mga balay diin sila magkaon niini.
8 Nianang gabhiona ilang kaonon ang unod nga inasal. Uban sa mga pan nga walay patubo ug sa mga utanon nga pait ila kining kaonon.
9 Ayaw kamo pagkaon sa bisan unsa niini nga hilaw, o pinabukalan ug tubig, kondili inasal nga uban ang ulo niini, ang mga tiil niini ug ang sulod sa ginhawaan niini.
10 Ug ayaw kamo pagsalin niini hangtod sa pagkabuntag. Kon adunay masalin niini sa pagkabuntag, sunoga kini.
11 Ingna ninyo pagkaon niini: pagbakos kamo, pagsul-ob kamo ug sandalyas sa inyong mga tiil, ug ang inyong mga sungkod anaa sa inyong mga kamot. Kaona ninyo kini nga magdali. Mao kini ang Pagsaylo sa Ginoo.
12 Kay molatas ako nianang gabhiona sa yuta sa Ehipto ug pamatyon nako ang tanang kamagulangan sa yuta sa Ehipto, tawo ug mananap, ug hukman nako ang tanang diosdios sa Ehipto. Ako ang Ginoo.
13 Ang dugo mao unyay ilhanan alang kaninyo diha sa mga balay nga inyong gipuy-an. Ug kon makita nako ang dugo, mosaylo ako kaninyo ug walay katalagman nga moabot kaninyo sa diha nga hampakon nako ang Ehipto.
14 “Kining adlawa mahimong usa ka handomanan alang kaninyo, ug himoon ninyo kini ingon nga kasaulogan alang sa Ginoo. Sa tanan ninyong kaliwatan saulogon ninyo kini ingon nga tulumanon hangtod sa kahangtoran.
15 Pito ka adlaw kamong magkaon ug pan nga walay patubo. Sa unang adlaw, ipalayo ang tanang patubo sa pan gikan sa inyong mga balay kay si bisan kinsa nga mokaon ug bisan unsa nga may patubo sukad sa unang adlaw hangtod sa ikapito, ang maong tawo ipahimulag gikan sa Israel.
16 Sa unang adlaw, paghimo kamo ug balaang panagtigom ug sa ikapitong adlaw paghimo usab kamo ug balaang panagtigom. Ayaw kamo pagbuhat niining mga adlawa apan mao lamay andama ninyo ang pagkaon sa tanan.
17 Ug himoa ninyo ang kasaulogan sa Pan nga Walay Patubo, kay niining adlawa gikuha nako ang inyong mga panon gikan sa yuta sa Ehipto. Busa sauloga ninyo kining adlawa sa tanan ninyong kaliwatan ingon nga usa ka tulumanon hangtod sa kahangtoran.
18 Sa unang bulan, sa ikanapulo ug upat nga adlaw sa bulan, sa pagkagabii, pangaon kamo ug pan nga walay patubo hangtod sa gabii sa ika-21 nga adlaw sa bulan.
19 Sulod sa pito ka adlaw kinahanglan nga walay patubo nga makaplagan diha sa inyong mga balay, kay si bisan kinsa nga mokaon niadtong may patubo, kanang tawhana ipahimulag gikan sa katilingban sa Israel, langyaw man siya o lumad sa yuta.
20 Ayaw gayod kamo pagkaon ug bisan unsa nga may patubo. Bisan asa kamo mopuyo, pangaon kamo ug pan nga walay patubo.”
21 Unya gipatawag ni Moises ang tanang mga pangulo sa Israel ug miingon siya kanila, “Pagpili kamo ug mga nating karnero alang kaninyo sumala sa inyong mga panimalay, ug ihawa kini alang sa Pagsaylo.
22 Pagkuha kamo ug usa ka pungpong nga hisopo ug ituslob kini sa dugo nga anaa sa planggana ug pahiri ug dugo ang duha ka haligi sa pultahan ug ang ibabaw sa pultahan ug walay si bisan kinsa kaninyo nga mogawas sa mga pultahan sa iyang balay hangtod sa buntag.
23 Kay ang Ginoo moagi aron sa pagpatay sa mga Ehiptohanon; ug sa dihang makita niya ang dugo sa ibabaw sa pultahan ug sa duha ka haligi niini, ang Ginoo mosaylo sa pultahan, ug dili motugot sa tiglaglag nga makasulod sa inyong balay sa pagpatay kaninyo.
24 Tumanon ninyo kini nga pahimangno ingon nga usa ka tulumanon alang kaninyo ug sa inyong mga kaliwat hangtod sa kahangtoran.
25 Ug sa diha nga mosulod kamo sa yuta nga ihatag sa Ginoo kaninyo sumala sa iyang gisaad, tumana ninyo kini nga tulumanon.
26 Ug sa diha nga ang inyong mga anak moingon kaninyo, ‘Unsa bay gipasabot niining maong tulumanon?’
27 Kamo moingon, ‘Mao kini ang halad sa Pagsaylo sa Ginoo kay misaylo siya sa mga balay sa katawhan sa Israel didto sa Ehipto, sa dihang gipamatay niya ang mga Ehiptohanon, apan gisayloan niya ang atong mga panimalay.’ ” Ug ang katawhan miduko ug misimba.
28 Unya ang katawhan sa Israel milakaw, ug nagbuhat sa ingon. Sumala sa gisugo sa Ginoo kang Moises ug kang Aaron sila nagbuhat.
29 Sa pagkatungang gabii gipamatay sa Ginoo ang tanang kamagulangan sa yuta sa Ehipto, gikan sa kamagulangan sa Paraon nga naglingkod sa iyang trono hangtod sa kamagulangan sa bihag nga anaa sa bilanggoan ug sa tanang kamagulangan sa kahayopan.
30 Ug niadtong gabhiona mibangon ang Paraon ug ang tanan niyang alagad, ug ang tanang mga Ehiptohanon. Ug dihay dakong pagminatay sa Ehipto kay walay balay didto nga walay usa nga namatay.
31 Unya gipatawag sa Paraon si Moises ug si Aaron sa pagkagabii ug miingon siya kanila, “Panindog kamo, palayo gikan sa akong katawhan, kamo ug ang katawhan sa Israel, ug panglakaw kamo ug pag-alagad kamo sa Ginoo sumala sa inyong gisulti.
32 Dad-a usab ninyo ang inyong mga karnero ug ang inyong mga baka sumala sa inyong gisulti. Ug panglakaw kamo ug panalangini usab ako ninyo!”
33 Ang mga Ehiptohanon mipadali sa katawhan sa pagbiya dayon gikan sa nasod kay sila nag-ingon, “Mangamatay na kaming tanan.”
34 Busa ilang gidala ang ilang minasa nga harina nga wala pay patubo, ang ilang mga masahanan giputos sa ilang kupo ug gipas-an diha sa ilang mga abaga.
35 Ang katawhan sa Israel nagbuhat usab sumala sa gisulti ni Moises kanila. Nangayo sila sa mga Ehiptohanon ug mga alahas nga plata ug mga alahas nga bulawan ug mga bisti.
36 Ug ang Ginoo naghimo sa katawhan sa Israel nga kahimut-an sa atubangan sa mga Ehiptohanon nga sa ingon gihatagan sila kutob sa ilang gipangayo kanila. Niniing paagiha ilang gikuhaan ang mga Ehiptohanon.
37 Ang katawhan sa Israel mipanaw gikan sa Rameses padulong sa Sucot. Mga unom ka gatos ka libo ka lalaki ang nanglakaw, gawas sa mga bata.
38 Mipanaw usab uban kanila ang nagsagol nga panon sa katawhan ug mga karnero ug kahayopan nga hilabihan ka daghan.
39 Nagluto sila ug mga pan nga walay patubo sa minasa nga ilang gidala gikan sa Ehipto kay kini wala may patubo. Tungod kay gihinginlan man sila sa Ehipto ug wala sila makahimo sa paglanganlangan o sa paghikay ug bisan unsang makaon.
40 Ang gidugayon sa pagpuyo sa katawhan sa Israel didto sa Ehipto 430 ka tuig.
41 Human sa 430 ka tuig, niadto gayong adlawa, ang tanang panon sa Ginoo migula gikan sa yuta sa Ehipto.
42 Mao kadto ang gabii nga nagtukaw ang Ginoo aron sa pagkuha kanila gikan sa yuta sa Ehipto. Busa kining maong gabii mao usab ang gabii sa pagtukaw alang sa Ginoo nga himoon sa tanang katawhan sa Israel ug sa tanan nilang kaliwatan.
43 Unya ang Ginoo miingon kang Moises ug kang Aaron, “Kini mao ang tulumanon sa Kasaulogan sa Pagsaylo. Kinahanglan nga walay langyaw nga mokaon niini.
44 Apan ang tanan nga ulipon nga pinalit ug salapi makakaon niini human nimo siya matuli.
45 Walay langyaw o sinuholan nga sulugoon nga makakaon niini.
46 Diha sa usa ka balay kaonon kini ug dili na magdala ug bisan diyotay nga unod ngadto sa gawas sa balay, ug ayaw kamo pagbali ug bukog niini.
47 Ang tibuok katilingban sa Israel kinahanglan nga magtuman niini.
48 Ug sa diha nga ang usa ka langyaw mopuyo uban kanimo ug magsaulog sa Pagsaylo ngadto sa Ginoo, ipatuli ang tanan niyang mga lalaki unya makaduol siya ug makasaulog niini, mahimo siyang sama sa usa ka lumad sa maong yuta. Apan walay si bisan kinsa nga dili tinuli nga makakaon niini.
49 Usa lamang ang balaod alang sa lumad ug alang sa langyaw nga mopuyo diha kaninyo.”
50 Busa gibuhat kini sa tanang katawhan sa Israel. Sumala sa gisugo sa Ginoo kang Moises ug kang Aaron sila nagbuhat.
51 Ug niadto gayong adlawa, gikuha sa Ginoo ang katawhan sa Israel gikan sa yuta sa Ehipto sumala sa ilang mga panon.