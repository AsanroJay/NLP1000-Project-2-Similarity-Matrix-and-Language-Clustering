1 Dihay usa ka tawo nga gikan sa banay ni Levi nga miadto ug nangasawa sa usa ka kaliwat ni Levi.
2 Ang babaye nagsamkon ug nanganak ug usa ka bata nga lalaki, ug sa pagkakita niya nga siya matahom nga bata, iyang gitagoan siya sulod sa tulo ka bulan.
3 Sa dihang dili na siya makahimo pagtago kaniya, mikuha siya ug usa ka bukag nga hinimo gikan sa mga bugang ug gibulit niya kini ug alkitran ug aspalto, ug iyang gipahiluna ang bata diha niini ug gibutang kini sa kasagbotan daplin sa suba.
4 Ug ang igsoon nga babaye sa bata nagtindog sa layo aron sa pagtan-aw sa mahitabo kaniya.
5 Unya ang anak nga babaye sa Paraon miadto sa suba aron maligo samtang ang iyang mga sulugoon nagsuroysuroy sa daplin sa suba. Nakita sa prinsesa ang bukag taliwala sa kasagbotan ug iyang gisugo ang usa niya ka sulugoon nga babaye sa pagkuha niini.
6 Sa dihang giablihan niya ang bukag, nakita niya ang bata nga naghilak. Ug naluoy siya sa bata ug miingon, “Usa kini sa mga bata sa mga Hebreo.”
7 Unya ang igsoon nga babaye sa bata miingon sa anak nga babaye sa Paraon, “Molakaw ba ako aron sa pagkuha ug usa ka tig-atiman gikan sa mga babaye nga Hebreo, aron mag-atiman niining bataa alang kanimo?”
8 Ug ang anak nga babaye sa Paraon mitubag, “Lakaw.” Unya milakaw ang batang babaye ug gitawag niya ang inahan sa bata.
9 Ug ang anak nga babaye sa Paraon miingon sa inahan sa bata, “Dad-a kining bata ug atimana siya alang kanako ug suholan ko ikaw.” Busa gikuha sa inahan ang bata ug giatiman kini.
10 Sa pagkadako na sa bata gidala siya sa inahan ngadto sa anak nga babaye sa Paraon, ug siya nahimo nga iyang anak, ug ginganlan niya siya ug Moises, kay siya miingon man, “Tungod kay siya gikuha nako gikan sa tubig.”
11 Usa niana ka adlaw, sa dihang midako na si Moises, miadto siya sa iyang katawhan ug misud-ong sa ilang mga paghago ug nakita niya ang usa ka Ehiptohanon nga midagmal sa usa ka Hebreo nga usa sa iyang mga kadugo.
12 Ug siya mitan-aw sa palibot, ug sa dihang nakita niya nga walay tawo, iyang gipatay ang Ehiptohanon ug gilubong sa balas.
13 Sa dihang milakaw siya sa pagkasunod adlaw, nakita niya ang duha ka Hebreo nga nag-away ug siya miingon sa usa nga maoy sad-an, “Nganong imo mang gibunalan ang imong kauban?”
14 Ug siya mitubag, “Kinsa ba ang naghimo kanimo nga pangulo ug maghuhukom kanamo? Naghunahuna ba ikaw sa pagpatay kanako sama sa pagpatay nimo sa Ehiptohanon?” Unya si Moises nahadlok ug miingon sa iyang kaugalingon, “Ang mga tawo nahibalo diay sa nahitabo.”
15 Ug sa pagkadungog sa Paraon mahitungod niini, nagtinguha siya sa pagpatay kang Moises. Apan si Moises mikagiw gikan sa Paraon ug mipuyo sa yuta sa Midian. Ug milingkod siya duol sa usa ka atabay.
16 Unya ang pari sa Midian adunay pito ka anak nga babaye ug miadto sila sa pagkalos ug tubig ug gipuno nila ang mga pasungan nga imnanan sa mga karnero sa ilang amahan.
17 Unya nangabot ang mga tigbantay sa karnero ug gipapahawa sila. Apan si Moises mitindog ug mitabang kanila ug mipainom sa ilang mga karnero.
18 Sa ilang pagpauli, ang ilang amahan nga si Reuel miingon kanila, “Nganong sayo man kamong miabot karong adlawa?”
19 Ug sila mitubag, “Usa ka Ehiptohanon miluwas kanamo gikan sa kamot sa mga tigbantay sa karnero ug siya pa gani ang mikalos ug tubig alang kanamo, ug gipainom ang mga karnero.”
20 Siya miingon sa iyang mga anak nga babaye, “Hain man siya? Nganong gibiyaan man ninyo siya? Tawga ninyo siya aron makakaon”
21 Ug si Moises miuyon sa pagpuyo uban niadtong tawhana ug iyang gihatag kang Moises ang iyang anak nga babaye nga si Zipora.
22 Ug siya nanganak ug usa ka bata nga lalaki ug gitawag ni Moises ug Gersom, kay siya miingon, “Nahimo akong langyaw sa laing yuta.”
23 Human sa taas nga panahon, namatay ang hari sa Ehipto. Ug ang katawhan sa Israel nag-agulo tungod sa pagkaulipon ug nagpakitabang. Ug midangat sa Dios ang ilang pagtuaw tungod sa ilang pagkaulipon.
24 Ug sa dihang nadungog sa Dios ang ilang mga pag-agulo, nahinumdom siya sa iyang kasabotan uban kang Abraham, kang Isaac ug kang Jacob.
25 Ug nakita sa Dios ang katawhan sa Israel ug ang Dios nahibalo sa ilang kahimtang.