1 “Karon mao kini ang mga lagda nga imong ipadayag sa ilang atubangan.
2 Sa dihang mopalit kamo ug ulipon nga Hebreo, kinahanglan nga mag-alagad siya ug unom ka tuig, ug sa ikapito nga tuig mogawas siya nga walay bayad.
3 Kon mosulod siya nga dili minyo, kinahanglang mogawas siya nga dili minyo. Kon mosulod siya nga minyo, ang iyang asawa mogawas usab uban kaniya.
4 Kon ang iyang agalon maghatag kaniya ug asawa ug kini manganak kaniya ug mga anak nga lalaki o mga anak nga babaye, ang iyang asawa ug ang iyang mga anak mapanag-iya sa iyang agalon, ug siya mogawas nga siya ra.
5 Apan kon ang ulipon moingon, ‘Ako nahigugma sa akong agalon, sa akong asawa ug sa akong mga anak, dili ako mobiya aron mahimong gawasnon,’
6 dad-on siya sa iyang agalon ngadto sa Dios, ug dad-on siya sa agalon ngadto sa pultahan o sa haligi sa pultahan ug lungagan sa iyang agalon ang iyang dalunggan pinaagi sa usa ka tusok, ug siya mag-alagad sa iyang agalon sa tibuok niyang kinabuhi.
7 “Sa diha nga ang usa ka tawo magbaligya sa iyang anak nga babaye ingon nga ulipon, dili siya makagawas sama sa mga ulipon nga lalaki.
8 Kon siya dili makapahimuot sa iyang agalon nga naggahin kaniya alang sa iyang kaugalingon, ang iyang agalon magpalukat kaniya. Walay katungod ang agalon sa pagbaligya kaniya ngadto sa mga langyaw kay wala man siya magmatinud-anon kaniya.
9 Kon iya kining igahin alang sa iyang anak nga lalaki, kinahanglan nga isipon niya kini sama sa iyang anak nga babaye.
10 Kon siya mangasawa ug lain, kinahanglan nga dili niya kunhoran ang iyang pagkaon, ang iyang bisti o ang iyang mga katungod sa pagkaminyo.
11 Kon dili siya mobuhat niining tulo ka butang ngadto kaniya, mogawas siya nga walay bayad.
12 “Si bisan kinsa nga modagmal sa usa ka tawo nga tungod niana mamatay kini, kinahanglan nga patyon.
13 Apan kon wala niya kini atangi ug ang Dios mao ang nagtugyan sa tawo ngadto sa iyang kamot, magtudlo ako kanimo ug dapit nga iyang kadangpan.
14 Apan kon tuyoon niya pagpatay ang usa ka tawo pinaagi sa lipot, kuhaa siya gikan sa akong halaran aron mamatay siya.
15 “Si bisan kinsa nga modagmal sa iyang amahan o sa iyang inahan kinahanglan nga patyon.
16 “Si bisan kinsa nga mangdagit ug tawo, ibaligya man kini niya o nakaplagan nga diha sa iyang mga kamot, kinahanglan nga patyon.
17 “Si bisan kinsa nga magtunglo sa iyang amahan o sa iyang inahan, kinahanglan nga patyon.
18 “Kon ang mga lalaki mag-away ug samaran sa usa ang usa pinaagi ug bato o pinaagi sa iyang kumo ug dili kini mamatay apan maglubog sa higdaanan,
19 unya kon makatindog na siya ug makalakaw sa gawas nga magsungkod, ang nakasamad kaniya makalingkawas, apan magbayad siya sa panahon nga nausik ug patambalan niya hangtod nga maayo kini.
20 “Kon ang usa ka tawo magdagmal sa iyang ulipon nga lalaki o sa iyang ulipon nga babaye pinaagi sa bunal ug ang ulipon mamatay diha sa iyang mga kamot, kinahanglan nga silotan siya.
21 Apan kon ang ulipon mabuhi sa usa o duha ka adlaw, dili siya silotan kay ang ulipon iyang katigayonan.
22 “Kon may mga lalaki nga mag-away ug makaangol ug usa ka babaye nga nagsabak ug makuhaan siya apan walay kadaot nga nahitabo, ang nakasamad kaniya multahan sumala sa ipahamtang kaniya sa bana sa babaye, ug mobayad siya sumala sa gihukom sa mga maghuhukom.
23 Apan kon adunay kadaot nga mahitabo, kinahanglan nga magbayad ikaw ug kinabuhi sa kinabuhi,
24 mata sa mata, ngipon sa ngipon, kamot sa kamot, tiil sa tiil,
25 paso sa paso, samad sa samad, labod sa labod.
26 “Kon ang usa ka tawo makaigo sa mata sa iyang ulipon nga lalaki o babaye, ug mabuta kini, kinahanglan nga pagawason niya kini tungod sa iyang mata.
27 Kon makapangag siya ug ngipon sa iyang ulipon nga lalaki o babaye, kinahanglan nga pagawason niya kini tungod sa iyang ngipon.
28 “Kon ang usa ka lalaki o usa ka babaye sungayon sa usa ka baka hangtod nga mamatay, kinahanglan nga ang baka batoon ug dili kaonon ang unod niini, apan makalingkawas ang tag-iya sa baka.
29 Apan kon ang baka naanad sa pagpanungay sa nangaging panahon ug napasidan-an na ang tag-iya apan wala kini isulod sa toril ug kini nakapatay ug lalaki o babaye, ang baka kinahanglan nga batoon, ug ang tag-iya niini patyon usab.
30 Kon pahamtangan siya ug lukat, kinahanglan nga magbayad siya sa lukat sa iyang kinabuhi sumala sa gipahamtang kaniya.
31 Kon kini makapanungay sa anak nga lalaki o anak nga babaye sa usa ka tawo pahamtangan siya sumala sa mao rang balaod.
32 Kon ang baka makasungay ug ulipon nga lalaki o babaye, ang tag-iya mohatag sa agalon niini ug
30 ka siklo nga plata ug batoon ang baka.
33 “Kon ang usa ka tawo magbiya ug gahong nga abli o magkalot ug gahong ug dili niya kini tabonan ug mahulog didto ang baka o asno,
34 ang tag-iya sa gahong kinahanglan nga mobayad sa kadaot. Kinahanglang maghatag siya ug salapi sa tag-iya niini ug ang namatay nga mananap maiya.
35 “Kon ang baka sa usa ka tawo makasamad sa baka sa iyang isigkatawo ug nga kini mamatay, kinahanglan nga ibaligya nila ang baka nga buhi ug bahinon nila ang halin niini ug bahinon usab nila ang patay.
36 Apan kon nahibaloan nga ang baka nga nakasungay naanad sa pagpanungay sukad pa sa unang panahon ug wala kini isulod sa toril sa tag-iya niini, kinahanglan nga magbayad siya ug baka sa baka, ug ang patay maiya.