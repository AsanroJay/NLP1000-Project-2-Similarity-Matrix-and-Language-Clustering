1 Ang Ginoo miingon kang Moises,
2 “Sultihi ang katawhan sa Israel nga magdala sila ug halad alang kanako. Gikan sa tanang tawo nga naghatag sa kinabubut-on, dawata ang halad alang kanako.
3 Ug mao kini ang halad nga dawaton nimo gikan kanila: bulawan, plata ug bronsi,
4 asul ug tapol ug lutong pula nga delana ug pino nga lino ug balhibo sa mga kanding,
5 mga panit sa mga laking karnero nga gitina, panit sa kanding, kahoy nga akasya,
6 lana alang sa mga lampara, mga pahumot alang sa lana nga igdidihog ug alang sa insenso nga humot,
7 mga bato nga onyx ug mga bato nga ibutang alang sa ephod ug alang sa tabon sa dughan.
8 Pabuhata sila ug usa ka balaang puluy-anan alang kanako aron makapuyo ako sa ilang taliwala.
9 Sumala sa tanan nga gipakita nako kanimo mahitungod sa sumbanan sa Tolda ug sa tanan nga mga galamiton niini, buhata gayod kini.
10 “Kinahanglan nga magbuhat sila ug usa ka sudlanan gikan sa kahoy nga akasya, ang gitas-on niini duha ka maniko ug tunga, ang gilapdon niini usa ka maniko ug tunga, ang gihabugon niini usa ka maniko ug tunga.
11 Sapawi ninyo kini ug lunsay nga bulawan, sa sulod ug sa gawas ug ribitihi ug bulawan ang palibot niini.
12 Maghimo ka ug upat ka argulya nga bulawan nga maoy gunitanan alang niini ug ibutang sa upat ka tiiltiil niini, duha ka argulya sa usa ka kilid niini, ug duha ka argulya sa pikas kilid niini.
13 Pagbuhat ug mga yayongan gikan sa kahoy nga akasya, ug sapawi kini ug bulawan.
14 Ug ibalhog ang mga yayongan ngadto sa mga argulya nga maoy gunitanan sa mga kilid sa sudlanan, aron yayongan ang sudlanan pinaagi niini.
15 Ang mga yayongan kinahanglan nga magpabilin diha sa mga argulya sa sudlanan, ayaw kini ug kuhaa gikan niini.
16 Ug ibutang diha sa sudlanan ang pagpamatuod nga ihatag nako kaninyo.
17 Pagbuhat ug usa ka tabon gikan sa lunsay nga bulawan, ang gitas-on niini duha ka maniko ug tunga, ug ang gilapdon niini usa ka maniko ug tunga.
18 Pagbuhat ug duha ka kerubin nga bulawan nga sinalsal diha sa duha ka tumoy sa tabon.
19 Pagbuhat ug usa ka kerubin sa usa ka tumoy ug usa ka kerubin sa lain nga tumoy. Unay gayod sa tabon ang pagbuhat ug mga kerubin diha sa duha ka tumoy niini.
20 Ang mga kerubin kinahanglan nga magbukhad sa ilang mga pako sa ibabaw, nga magpandong sa tabon pinaagi sa ilang mga pako. Ang ilang mga nawong mag-atubangay, mag-atubang sa tabon ang mga nawong sa mga kerubin.
21 Ug ibutang ang tabon sa ibabaw sa sudlanan; ug sa sulod sa sudlanan ibutang ang pagpamatuod nga ihatag nako kanimo.
22 Diha niini ako makigtagbo kanimo, ug makigsulti ako kanimo gikan sa ibabaw sa tabon, gikan sa duha ka kerubin nga anaa sa ibabaw sa sudlanan sa pagpamatuod mahitungod sa tanan nga akong ihatag kanimo nga mao ang kasugoan alang sa katawhan sa Israel.
23 “Unya magbuhat ikaw ug usa ka lamisa gikan sa kahoy nga akasya, ang gitas-on niini duha ka maniko, ang gilapdon niini usa ka maniko ug ang gihabogon niini usa ka maniko ug tunga.
24 Ug sapawan nimo kini ug lunsay nga bulawan ug ribitihi ug bulawan ang mga kilid libot niini.
25 Buhati usab kini ug sanipa nga may gilapdon nga usa ka palad ug ribitihi kini ug bulawan.
26 Ug pagbuhat alang niini ug upat ka argulya nga bulawan ug ibutang nimo ang mga argulya sa upat ka eskina diha sa upat ka tiil niini.
27 Duol sa sanipa ibutang ang mga argulya ingon nga balhoganan sa mga yayongan inigdala sa lamisa.
28 Himoa ang mga yayongan gikan sa kahoy nga akasya, ug sapawi kini ug bulawan aron ang lamisa yayongan pinaagi niini.
29 Ug himoa gikan sa lunsayng bulawan ang mga pinggan niini ug ang mga sudlanan sa insenso, ug ang mga tibod niini ug mga panaksan nga maoy huwaran sa mga halad nga ilimnon.
30 Ug ang pan nga ihalad sa akong atubangan ibutang ibabaw sa lamisa sa akong atubangan sa kanunay.
31 “Magbuhat ikaw ug usa ka lamparahan gikan sa lunsay nga bulawan. Ang patindoganan ug ang lawas niini kinahanglan nga sinalsal. Ang mga kupa nga daw bulak, ang mga biyoos ug mga gihay kinahanglan nga unay niini.
32 Ug kinahanglan nga may unom ka sanga gikan sa mga kilid niini, tulo ka sanga sa usa ka kilid niini ug tulo ka sanga sa usa usab ka kilid.
33 Tulo ka kupa nga daw bulak sa almendras uban sa mga biyoos ug mga gihay sa matag kupa diha sa usa ka sanga ug tulo ka kupa nga daw bulak sa almendras sa lain nga sanga, ang matag kupa may mga biyoos ug mga gihay, busa ingon niini ang unom ka sanga sa lamparahan.
34 Ang lamparahan kinahanglan nga may upat ka kupa nga daw bulak sa almendras, uban sa ilang mga biyoos ug mga gihay niini,
35 ug usa ka biyoos diha sa ilalom sa matag parisan sa unom ka sanga nga migula gikan sa lamparahan.
36 Ang ilang mga biyoos ug ang ilang mga sanga kinahanglang unay niini, ang kinatibuk-an niini kinahanglang sinalsal nga lunsayng bulawan.
37 Ug himoa ang pito ka lampara alang niini, ang mga lampara dagkotan aron maghatag ug kahayag sa dapit diha sa atubangan niini.
38 Ang mga kumpit niini ug ang mga sangga kinahanglan nga lunsayng bulawan.
39 Gikan sa usa ka talanton sa lunsayng bulawan himoa kini, uban niining tanan nga mga kahimanan.
40 Ug tan-awa nga buhaton nimo kini sumala sa sumbanan nga gipakita kanimo didto sa bukid.