1 Apan ang Ginoo miingon kang Moises, “Karon imong makita kon unsay buhaton nako sa Paraon kay pinaagi sa kamot nga kusgan motugot siya sa pagpalakaw kanila ug pinaagi sa kamot nga kusgan iyang abogon sila ngadto sa gawas sa iyang yuta.”
2 Ug ang Dios miingon kang Moises, “Ako mao ang Ginoo.
3 Ako mipakita kang Abraham, kang Isaac ug kang Jacob, ingon nga Dios nga Labing Gamhanan apan sa akong ngalan, Yahweh, wala ako magpaila kanila.
4 Gihimo usab nako ang akong kasabotan uban kanila, aron sa paghatag kanila sa yuta sa Canaan, ang yuta nga ilang gipuy-an ingon nga mga langyaw.
5 Dugang pa, nadungog nako ang pag-agulo sa katawhan sa Israel nga giulipon sa mga Ehiptohanon ug nahinumdoman nako ang akong kasabotan.
6 Busa sultihi ang katawhan sa Israel nga ako mao ang Ginoo, ug ako magpagawas kaninyo gikan sa mga kabug-at nga gipapas-an sa mga Ehiptohanon ug luwason ko kamo gikan sa ilang pagpangulipon ug lukaton ko kamo uban sa bukton nga tinuy-od ug uban sa dagkong buhat sa paghukom.
7 Kuhaon ko kamo ingon nga akong katawhan ug ako mahimo nga inyong Dios. Ug kamo mahibalo nga ako, ang Ginoo nga inyong Dios, nagpagula kaninyo gikan sa mga kabug-at nga gipapas-an kaninyo sa mga Ehiptohanon.
8 Ug dad-on ko kamo ngadto sa yuta nga akong gipanumpa nga ihatag kang Abraham, kang Isaac ug kang Jacob ug ihatag ko kini kaninyo ingon nga panulundon. Ako mao ang Ginoo. ”
9 Si Moises misulti sa ingon ngadto sa katawhan sa Israel apan wala sila mamati kang Moises tungod sa ilang kaluya sa espiritu ug tungod sa ilang pintas nga kaulipnan.
10 Unya ang Ginoo miingon kang Moises,
11 “Lakaw, sultihi ang Paraon nga hari sa Ehipto nga pagulaon niya ang katawhan sa Israel gikan sa iyang yuta.”
12 Apan si Moises miingon sa Ginoo, “Ang katawhan sa Israel wala mamati kanako busa unsaon man usab sa Paraon pagpamati kanako nga ako dili man maayong manulti?”
13 Apan ang Ginoo misulti kang Moises ug kang Aaron ug mihatag kanila ug sugo alang sa katawhan sa Israel ug alang sa Paraon nga hari sa Ehipto sa pagpagula sa katawhan sa Israel gikan sa yuta sa Ehipto.
14 Kini mao ang mga pangulo sa mga panimalay sa ilang mga katigulangan. Ang mga anak nga lalaki ni Ruben, ang kamagulangan ni Israel: si Hanok, si Palu, si Hesron ug si Carmi. Kini sila mao ang mga panimalay ni Ruben.
15 Ang mga anak nga lalaki ni Simeon: si Jemuel, si Jamin, si Ohad, si Jakin, si Zohar ug si Shaul nga anak sa usa ka babaye nga Canaanhon. Kini mao ang mga panimalay ni Simeon.
16 Ang mga ngalan sa mga anak ni Levi sumala sa ilang mga kaliwatan: si Gerson, si Kohat ug si Merari. Ug ang mga tuig sa kinabuhi ni Levi 137 ka tuig.
17 Ang mga anak nga lalaki ni Gerson: si Libni ug si Simei sumala sa ilang panimalay.
18 Ang mga anak nga lalaki ni Kohat: si Amram, si Isar, si Hebron ug si Uziel. Ug ang mga tuig sa kinabuhi ni Kohat, 133 ka tuig.
19 Ang mga anak nga lalaki ni Merari: si Mali ug si Musi. Kini sila mao ang mga panimalay sa mga Levihanon sumala sa ilang mga kaliwatan.
20 Si Amram nangasawa kang Jocabed, igsoong babaye sa iyang amahan ug gianak ni Jocabed alang kaniya si Aaron ug si Moises. Ug ang tuig sa kinabuhi ni Amram 137 ka tuig.
21 Ang mga anak nga lalaki ni Isar: si Korah, si Nefeg ug si Zikri.
22 Ang mga anak nga lalaki ni Uziel: si Misael, si Elsapan, ug si Sitri.
23 Si Aaron nangasawa kang Eliseba, anak nga babaye ni Aminadab ug igsoon ni Nason. Ug gianak ni Eliseba kaniya si Nadab, si Abihu, si Eleasar ug si Itamar.
24 Ang mga anak nga lalaki ni Korah: si Asir, si Elkana ug si Abiasaf. Kini sila mao ang mga panimalay sa mga Korahanon.
25 Si Eleasar nga anak ni Aaron nangasawa sa usa sa mga anak ni Putiel ug kini nanganak alang kaniya kang Pinehas. Kini mao ang mga pangulo sa mga panimalay sa mga katigulangan sa mga Levihanon sumala sa ilang panimalay.
26 Kini mao ang Aaron ug Moises nga giingnan sa Ginoo, “Kuhaa ang katawhan sa Israel gikan sa yuta sa Ehipto sumala sa ilang mga panon.”
27 Kini sila mao ang nakigsulti sa Paraon nga hari sa Ehipto aron sa pagkuha sa katawhan sa Israel gikan sa Ehipto, kini si Moises ug si Aaron.
28 Sa adlaw nga misulti ang Ginoo kang Moises didto sa yuta sa Ehipto,
29 ang Ginoo miingon, “Ako ang Ginoo, sultihi ang Paraon nga hari sa Ehipto sa tanan nga akong gisulti kanimo.”
30 Apan si Moises miingon sa Ginoo, “Tan-awa, ako dili maayong manulti busa unsaon man pagpamati sa Paraon kanako?”