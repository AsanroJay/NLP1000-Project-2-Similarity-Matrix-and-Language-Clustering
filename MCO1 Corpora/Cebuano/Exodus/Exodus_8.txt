1 Unya ang Ginoo miingon kang Moises, “Adtoa ang Paraon ug ingna siya, ‘Mao kini ang giingon sa Ginoo: Tugoti sa paglakaw ang akong katawhan aron sila makaalagad kanako.
2 Apan kon ikaw dili motugot kanila sa pagpalakaw, kastigohon nako ang imong nasod pinaagi sa mga baki.
3 Ug ang suba mapuno sa mga baki nga manaka ug manulod sa imong balay ug sa imong lawak nga higdaanan, sa ibabaw sa imong higdaanan, sa mga balay sa imong mga alagad ug sa imong katawhan, sulod sa imong mga pugon ug sa imong mga masahan.
4 Ang mga baki manungtong kanimo, sa imong katawhan ug sa tanan nimo nga mga alagad.’ ”
5 Ug ang Ginoo miingon kang Moises, “Ingna si Aaron, ‘Tuy-ora ang imong kamot uban ang imong sungkod ibabaw sa mga suba, sa mga kanal ug sa mga danawan aron patunghaon ang mga baki sa ibabaw sa yuta sa Ehipto.’ ”
6 Busa gituy-od ni Aaron ang iyang kamot ibabaw sa katubigan sa Ehipto ug ang mga baki mitungha ug milukop sa yuta sa Ehipto.
7 Apan ang mga tigsalamangka mibuhat sa samang butang pinaagi sa ilang mga lamat ug mipatungha ug mga baki sa ibabaw sa yuta sa Ehipto.
8 Unya ang Paraon mipatawag kang Moises ug kang Aaron ug miingon, “Pag-ampo kamo ngadto sa Ginoo aron kuhaon niya ang mga baki gikan kanako ug gikan sa akong katawhan ug unya tugotan nako ang iyang katawhan sa paglakaw aron makahalad sila ngadto sa Ginoo.”
9 Si Moises miingon ngadto sa Paraon, “Ikaw ang maghukom kon kanus-a ako mag-ampo alang kanimo ug alang sa imong mga alagad ug alang sa imong katawhan aron ang mga baki laglagon gikan kanimo ug sa imong mga balay, ug magpabilin lamang sila sa suba.”
10 Ug ang Paraon miingon, “Ugma.” Si Moises miingon, “Matuman kini sumala sa imong pulong, aron mahibalo ikaw nga walay usa nga sama sa Ginoo nga among Dios.
11 Ang mga baki magpalayo gikan kanimo ug sa imong mga balay, ug sa imong mga alagad ug sa imong katawhan, ug magpabilin lamang sila sa suba.”
12 Busa si Moises ug si Aaron mibiya gikan sa Paraon, ug nag-ampo si Moises ngadto sa Ginoo mahitungod sa gipadala niya nga mga baki ngadto sa Paraon.
13 Ug ang Ginoo nagbuhat sumala sa pulong ni Moises, ug nangamatay ang mga baki sa mga balay, sa mga tugkaran ug sa mga uma.
14 Ug ilang gitigom ang mga baki nga pinundok ug ang yuta nabaho.
15 Apan sa pagkakita sa Paraon nga miarang-arang na, gipagahi niya ang iyang kasingkasing ug wala mamati kanila sumala sa gisulti sa Ginoo .
16 Unya ang Ginoo miingon kang Moises, “Ingna si Aaron, ‘Ituy-od ang imong sungkod ug hampaka ang abog sa yuta aron mahimong mga tagnok sa tibuok yuta sa Ehipto.’ ”
17 Ug kini gibuhat nila; gituy-od ni Aaron ang iyang kamot uban ang iyang sungkod ug gihampak ang abog sa yuta ug mitungha ang mga tagnok diha sa mga tawo ug sa mga mananap. Ang tanang abog sa yuta nahimong mga tagnok sa tibuok yuta sa Ehipto.
18 Ang mga tigsalamangka misulay pinaagi sa ilang mga lamat aron sa pagpatungha ug mga tagnok apan wala sila makahimo. Dihay mga tagnok sa mga tawo ug sa mga mananap.
19 Unya ang mga tigsalamangka miingon sa Paraon, “Kini mao ang tudlo sa Dios.” Apan ang kasingkasing sa Paraon migahi ug siya wala mamati kanila sumala sa gisulti sa Ginoo .
20 Unya ang Ginoo miingon kang Moises, “Sayo pagbangon sa pagkabuntag, ug paabota ang Paraon kay siya moadto sa tubig ug ingna siya, ‘Mao kini ang giingon sa Ginoo: Tugoti sa paglakaw ang akong katawhan aron sila makaalagad kanako.
21 Kay kon ikaw dili motugot sa pagpalakaw sa akong katawhan, magpadala ako ug mga panon sa langaw nganha kanimo ug sa imong mga alagad ug sa imong katawhan ug sa sulod sa imong mga balay. Ug ang mga balay sa mga Ehiptohanon mapuno sa mga panon sa langaw ug ang yuta usab nga gipuy-an nila.
22 Apan nianang adlawa ilain nako ang yuta sa Gosen diin nagpuyo ang akong katawhan, aron walay mga panon sa langaw nga makaadto. Kini aron mahibalo ikaw nga ako mao ang Ginoo nga ania sa taliwala sa yuta.
23 Ug magbutang ako ug usa ka ali sa taliwala sa akong katawhan ug sa imong katawhan. Ugma mahitabo kining maong milagro.’ ”
24 Kini gibuhat sa Ginoo . Mitungha ang dagkong mga panon sa langaw sulod sa balay sa Paraon, sulod sa mga balay sa iyang mga alagad ug sa tibuok yuta sa Ehipto. Ug ang yuta nadaot tungod sa mga panon sa langaw.
25 Unya ang Paraon mipatawag kang Moises ug kang Aaron, ug miingon, “Lakaw kamo ug paghalad kamo ngadto sa inyong Dios dinhi sa yuta.”
26 Apan si Moises miingon, “Dili angay ang pagbuhat sa ingon kay maghalad kami ngadto sa Ginoo nga among Dios sa halad nga dulumtanan sa mga Ehiptohanon. Kon maghalad kami ug mga mananap nga dulumtanan sa mga Ehiptohanon sa atubangan sa ilang mga mata, dili ba kami unya nila batoon?
27 Manglakaw kami ug tulo ka adlaw nga panaw ngadto sa kamingawan ug maghalad kami ngadto sa Ginoo nga among Dios sumala sa iyang isugo kanamo.”
28 Busa ang Paraon miingon, “Tugotan ko kamo sa paglakaw aron kamo maghalad didto sa kamingawan ngadto sa Ginoo nga inyong Dios apan ayaw kamo paglakaw ug layo kaayo. Pag-ampo kamo alang kanako.”
29 Unya si Moises miingon, “Mobiya ako kanimo ug mag-ampo ako ngadto sa Ginoo nga ang mga panon sa langaw mamahawa gikan kanimo, sa imong mga alagad ug sa imong katawhan ugma, apan ayaw na panglimbong pinaagi sa dili pagpalakaw sa katawhan aron sa paghalad ngadto sa Ginoo .”
30 Busa si Moises mibiya gikan sa Paraon ug nag-ampo siya ngadto sa Ginoo .
31 Ug ang Ginoo mibuhat sumala sa gipangayo ni Moises ug gikuha niya ang mga panon sa langaw gikan sa Paraon, sa iyang mga alagad ug sa iyang katawhan, ug walay usa nga nahibilin.
32 Apan ang Paraon nagpagahi na usab sa iyang kasingkasing niining panahona ug wala niya tugoti sa paglakaw ang katawhan.