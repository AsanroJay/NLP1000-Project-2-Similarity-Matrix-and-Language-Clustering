1 Unya ginamit ang asul ug tapol ug lutong pula nga delana gibuhat nila ang matahom nga mga bisti aron sa pag-alagad sa dapit nga balaan. Ug gibuhat nila ang mga bisti nga balaan alang kang Aaron, sumala sa gisugo sa Ginoo kang Moises.
2 Gibuhat niya ang ephod gikan sa bulawan, ug sa asul ug tapol ug lutong pula nga delana, ug sa lino nga pinong pagkalubid.
3 Ug nagsalsal sila ug bulawan ug gitabas nila kini sama sa mga hilo aron iapil pagtahi sa asul ug tapol ug lutong pula nga delana ug sa lino nga pinong pagkalubid, kini maayong pagkabuhat.
4 Naghimo sila ug kabiba alang sa ephod nga gipakabit sa duha ka tumoy niini.
5 Ug ang bakos nga maayong pagkabuhat nga diha sa ibabaw niini, nga igbabakos, gibuhat sa mao rang mga butang ug mao ra nga pagkabuhat gikan sa bulawan, sa asul ug tapol ug lutong pula nga delana ug lino nga pinong pagkalubid, sumala sa gisugo sa Ginoo kang Moises.
6 Giandam nila ang mga bato nga onyx, gipalibotan kini sa mga engaste nga bulawan, gikulit sama sa pagkakulit sa usa ka silyo, sumala sa mga ngalan sa mga anak nga lalaki ni Israel.
7 Unya kini gibutang niya sa mga kabiba sa ephod, ingon nga mga bato nga handomanan sa mga anak nga lalaki ni Israel sumala sa gisugo sa Ginoo kang Moises.
8 Siya naghimo ug tabon sa dughan nga maayong pagkabuhat, sama sa pagkabuhat sa ephod, gikan sa bulawan ug sa asul ug tapol ug lutong pula nga delana ug sa lino nga pinong pagkalubid,
9 ug kini kwadrado. Ang tabon sa dughan duha ka sapaw, ang gitas-on niini usa ka dangaw, ug usa ka dangaw ang gilapdon niini kon sapawan.
10 Ilang gibutang niini ang upat ka laray sa mga bato. Ang unang laray, sardio, topasyo ug karbunko.
11 Sa ikaduha nga laray, esmeralda, sapiro ug diamante.
12 Sa ikatulo nga laray, jacinto, agata ug amatista.
13 Ug sa ikaupat nga laray, berilo, onyx ug jaspe. Kini gipalibotan ug mga engaste nga bulawan.
14 Adunay napulo ug duha ka bato nga adunay mga ngalan sumala sa mga ngalan sa mga anak ni Israel. Kini sama sa mga silyo, ang matag usa gikulitan sumala sa ngalan niini, alang sa napulo ug duha ka banay.
15 Ug nagbuhat sila ug mga kadena nga gilubid sama sa pisi gikan sa bulawan diha sa tabon sa dughan.
16 Ug nagbuhat sila ug duha ka engaste nga bulawan ug duha ka argulya nga bulawan, ug gibutang ang duha ka argulya sa duha ka tumoy sa tabon sa dughan.
17 Ug gibutang nila ang duha ka linubid nga bulawan diha sa duha ka argulya sa mga tumoy sa tabon sa dughan.
18 Ang duha ka tumoy sa duha ka linubid nga pisi gipakabit nila ngadto sa duha ka engaste ug gibutang nila sa ibabaw sa kabiba sa ephod sa atubangan niini.
19 Ug nagbuhat sila ug duha ka argulya nga bulawan ug gipakabit nila sa duha ka tumoy sa tabon sa dughan, sa ilalom sa sidsid niini, dapit sa ephod.
20 Ug nagbuhat sila ug duha ka argulya nga bulawan ug gipakabit nila sa atubangan sa ubos nga bahin sa duha ka kabiba sa ephod, sa tinakdoan niini sa ibabaw sa maayong pagkabuhat nga bakos sa ephod.
21 Ug gihigot nila ang tabon sa dughan ngadto sa mga argulya niini ngadto sa mga argulya sa ephod nga adunay pisi nga asul, aron kini mahimutang sa ibabaw sa maayong pagkabuhat nga bakos sa ephod ug aron dili matangtang ang tabon sa dughan gikan sa ephod, sumala sa gisugo sa Ginoo kang Moises.
22 Gibuhat usab niya ang sutana sa ephod nga gibuhat nga lunlon asul.
23 Ug ang liab niini, sama sa liab sa usa ka bisti nga may ribiti sa palibot sa liab aron kini dili magisi.
24 Sa sidsid sa sutana gihimoan kini nila ug daw mga prutas nga granada nga asul ug tapol ug lutong pula nga delana ug lino nga pinong pagkalubid.
25 Nagbuhat usab sila ug mga kampanilya gikan sa lunsay nga bulawan ug ang mga kampanilya gibutang nila sa taliwala sa mga prutas nga granada sa mga sidsid sa sutana sa paglibot niini, sa taliwala sa mga granada,
26 usa ka kampanilya ug usa ka granada, ug usa ka kampanilya ug usa ka granada, libot sa mga sidsid sa kupo alang sa pagpangalagad sumala sa gisugo sa Ginoo kang Moises.
27 Gibuhat usab nila ang mga bisti nga hinabol gikan sa pinong lino alang kang Aaron ug sa iyang mga anak nga lalaki,
28 ug ang purong nga pinong lino, ug ang mga kalo nga pinong lino, ug ang mga karsunsilyo nga lino nga pinong pagkalubid,
29 ug ang bakos nga lino nga pinong pagkalubid ug asul ug tapol ug lutong pula nga delana nga giburdahan sumala sa gisugo sa Ginoo kang Moises.
30 Ug gibuhat nila ang dayandayan sa korona nga balaan gikan sa lunsay nga bulawan, ug kini ilang gisulatan ug sulat nga sama sa kinulit sa usa ka silyo, “Balaan ngadto sa Ginoo.”
31 Ug gihigtan nila kini ug pisi nga asul aron kini ibutang sa ibabaw sa purong sumala sa gisugo sa Ginoo kang Moises.
32 Sa ingon niana nahuman ang tanang buluhaton sa Tolda, sa tolda nga tagboanan. Ug ang katawhan sa Israel nagbuhat sumala sa gisugo sa Ginoo kang Moises. Busa gibuhat nila kini.
33 Ug gidala nila ang Tolda ngadto kang Moises, ang Tolda ug ang tanang kasangkapan niini, ang mga kaw-it niini, ang mga tabla niini, ang mga yayongan niini, ang mga haligi niini, ug ang mga tungtonganan niini,
34 ang tabon nga mga panit sa laking karnero nga gitina ug ang tabon nga panit sa kanding, ug ang tabil,
35 ang sudlanan sa pagpamatuod ug ang mga yayongan niini, ug ang tabon niini,
36 ang lamisa ug ang tanan nga kasangkapan niini ug ang pan nga gipahimutang sa atubangan sa Dios,
37 ang lamparahan nga lunsayng bulawan ug ang mga lampara nga gipahimutang niini ug ang tanan nga mga kasangkapan niini, ug ang lana alang sa suga,
38 ang halaran nga bulawan, ang lana nga igdidihog ug ang humot nga insenso, ang tabil sa pultahan sa tolda,
39 ang halaran nga bronsi uban ang rehas nga bronsi, ang mga yayongan niini ug ang tanang kasangkapan niini ug ang planggana ug ang tungtonganan niini,
40 ang mga tabil sa hawanan, ang mga haligi ug ang mga tungtonganan niini, ang tabil alang sa ganghaan sa hawanan, ang mga pisi ug ang mga ugsok, ug ang tanan nga mga kasangkapan sa pagpangalagad sa Tolda alang sa tolda nga tagboanan,
41 ang maayong pagkabuhat nga mga bisti alang sa pagpangalagad didto sa dapit nga balaan, ug ang mga balaan nga bisti ni Aaron nga pari ug ang mga bisti sa iyang mga anak nga lalaki aron sa pag-alagad ingon nga mga pari.
42 Sumala sa tanan nga gisugo sa Ginoo kang Moises, gibuhat sa katawhan sa Israel ang tanan nga buluhaton.
43 Ug nakita ni Moises ang tanang buhat, ug tan-awa, gibuhat nila kini. Sumala sa gisugo sa Ginoo, gibuhat nila kini ug gipanalanginan sila ni Moises.