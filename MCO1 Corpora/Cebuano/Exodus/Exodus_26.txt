1 “Dugang pa niini, himoa ang Tolda gikan sa napulo ka tabil nga lino nga pinong pagkalubid, ug sa asul ug tapol ug lutong pula nga delana. Uban sa mga kerubin nga maayong pagkabuhat, buhata kini.
2 Ang gitas-on sa usa ka tabil kinahanglan nga 28 ka maniko ug ang gilapdon sa matag tabil upat ka maniko. Ang tanang tabil kinahanglan nga usa lamang ang sukod.
3 Ang lima ka tabil kinahanglang taputon ang usa sa usa, ug ang lain nga lima ka tabil taputon usab ang usa sa usa.
4 Ug pagbuhat ug mga galong nga asul sa sidsid sa kataposang tabil sa unang hut-ong ug pagbuhat usab ug mga galong sa sidsid sa kataposan nga tabil sa ikaduha nga hut-ong. 5 Paghimo ug 50 ka galong alang sa usa ka tabil, ug 50 ka galong alang sa sidsid sa tabil nga anaa sa ikaduha nga hut-ong. Ang mga galong kinahanglan nga mag-atbang.
6 Pagbuhat usab ug 50 ka kaw-itanan nga bulawan, ug idugtong ang mga tabil sa usa ug usa pinaagi sa kaw-itanan ug mahimo ang usa ka tolda.
7 “Pagbuhat usab ug mga tabil nga balhibo sa mga kanding ingon nga tabon sa Tolda, napulo ug usa ka tabil ang imong buhaton.
8 Ang gitas-on sa usa ka tabil kinahanglan nga 30 ka maniko ug ang gilapdon sa usa ka tabil kinahanglang upat ka maniko. Ang napulo ug usa ka tabil kinahanglan nga usa lamang ang sukod.
9 Kinahanglan nga imong taputon ang lima ka tabil ug ang unom ka tabil, ug pil-a ang ikaunom nga tabil sa atubangan sa Tolda.
10 Ug kinahanglan nga magbuhat ikaw ug 50 ka galong sa sidsid sa kataposang tabil sa unang hut-ong ug 50 ka galong sa sidsid sa kataposang tabil sa ikaduhang hut-ong.
11 “Kinahanglan nga magbuhat ka ug 50 ka kaw-itanan nga bronsi, ug ikaw-it kini sa mga galong ug dugtonga ang Tolda aron mahimo nga usa.
12 Ug ang bahin nga mahibilin sa tabil sa Tolda, ang katunga sa tabil nga mahibilin, kinahanglan nga magbitay sa luyo sa Tolda.
13 Usa ka maniko sa usa ka bahin ug usa ka maniko sa lain nga bahin, ang mahibilin sa gitas-on sa mga tabil sa Tolda kinahanglan nga magbitay sa ibabaw sa mga kilid sa Tolda, sa usa ka bahin ug sa pikas nga bahin aron sa pagtabon niini.
14 Ug kinahanglan nga magbuhat ikaw ug usa ka tabon alang sa Tolda gikan sa mga panit sa karnero nga gitina ug mga panit sa kanding.
15 “Kinahanglan nga magbuhat ka alang sa Tolda ug mga tul-id nga tabla nga gikan sa kahoy nga akasya.
16 Ang gitas-on sa usa ka tabla kinahanglan nga napulo ka maniko, ug usa ka maniko ug tunga ang gilapdon sa matag tabla.
17 Kinahanglan nga adunay duha ka diladila ang matag tabla aron masumpay kini. Mao usab kini ang buhata sa tanan nga mga tabla sa Tolda.
18 Buhata gayod ang mga tabla sa Tolda, 20 ka tabla dapit sa habagatan,
19 ug 40 ka tungtonganan nga plata ang imong buhaton sa ilalom sa 40 ka tabla; duha ka tungtonganan sa ilalom sa usa ka tabla alang sa duha ka diladila niini, ug duha ka tungtonganan sa ilalom sa laing usa ka tabla alang sa duha ka diladila niini.
20 Sa pikas kilid sa Tolda dapit sa amihanan, 20 ka tabla,
21 ug ang 40 ka tungtonganan nga plata niini, duha ka tungtonganan sa ilalom sa usa ka tabla ug duha ka tungtonganan sa ilalom sa laing usa ka tabla.
22 Ug alang sa luyo nga bahin sa Tolda sa kasadpan, pagbuhat ug unom ka tabla.
23 Ug duha ka tabla alang sa mga eskina sa Tolda diha sa luyo.
24 Kini sila bulagon diha sa ubos, apan tapoton sa itaas ug ipahaom sa unang argulya. Mao kini ang buhaton alang sa duha, magporma kini sa duha ka eskina.
25 Kinahanglan nga adunay walo ka tabla, uban sa mga tungtonganan niini nga plata, napulo ug unom ka tungtonganan, duha ka tungtonganan sa ilalom sa usa ka tabla, ug duha ka tungtonganan sa ilalom sa laing usa ka tabla.
26 “Pagbuhat ug babag gikan sa kahoy nga akasya, lima alang sa mga tabla sa usa ka kilid sa Tolda,
27 ug lima ka babag alang sa mga tabla sa usa usab ka kilid sa Tolda, ug lima ka babag alang sa mga tabla sa usa usab ka kilid sa Tolda nga anaa sa luyo, sa kasadpan.
28 Ang babag sa taliwala kinahanglan nga molapos sa mga tabla gikan sa usa ka tumoy ngadto sa usa ka tumoy.
29 Sapawi ug bulawan ang mga tabla ug buhata ang mga argulya niini nga bulawan aron maoy balhogan sa mga yayongan ug sapawi usab ug bulawan ang mga babag.
30 Ug kinahanglan nga tukoron nimo ang Tolda sumala sa plano niini nga gipakita kanimo didto sa bukid.
31 “Magbuhat ikaw ug usa ka tabil nga asul ug tapol ug lutong pula nga delana ug lino nga pinong pagkalubid, ug sa batid nga pagkabuhat himoon ang mga kerubin.
32 Ug ikaw-it nimo kini sa ibabaw sa upat ka haligi nga akasya nga gisapawan ug bulawan nga may mga kaw-itanan nga bulawan, sa ibabaw sa upat ka tungtonganan nga plata.
33 Ikaw-it ang tabil diha sa mga kaw-itanan ug ipahimutang ang sudlanan sa pagpamatuod sa luyo sa tabil ug ang tabil maoy mag-ulang alang kaninyo sa balaang dapit gikan sa labing balaang dapit.
34 Ibutang nimo ang tabon ibabaw sa sudlanan sa pagpamatuod didto sa dapit nga labing balaan.
35 Ipahimutang ang lamisa sa gawas sa tabil sa amihanang dapit, ug ang lamparahan sa habagatang bahin sa Tolda atbang sa lamisa. Ibutang ang lamisa sa amihanang bahin.
36 “Pagbuhat ug tabil alang sa pultahan sa Tolda, asul ug tapol ug lutong pula nga delana ug lino nga pinong pagkalubid nga binurdahan.
37 Ug alang sa tabil pagbuhat ug lima ka haligi gikan sa kahoy nga akasya ug sapawi kini ug bulawan. Ang ilang mga kaw-it kinahanglan nga bulawan, ug paghimo ug lima ka tungtonganan nga bronsi alang niini.