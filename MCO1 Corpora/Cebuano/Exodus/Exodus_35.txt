1 Unya gitigom ni Moises ang tibuok nga katilingban sa katawhan sa Israel ug miingon kanila, “Kini mao ang mga butang nga gisugo sa Ginoo kaninyo nga inyong buhaton.
2 Himoa ninyo ang inyong buluhaton sulod sa unom ka adlaw apan ang ikapito nga adlaw himoa ninyo nga adlawng igpapahulay sa balaang pagpahulay ngadto sa Ginoo. Si bisan kinsa nga magbuhat ug bisan unsa nga buluhaton niining adlawa, kinahanglan nga patyon siya.
3 Ayaw kamo paghaling ug kalayo diha sa tanan ninyong mga puluy-anan panahon sa adlaw nga igpapahulay.”
4 Si Moises misulti sa tibuok katilingban sa katawhan sa Israel, “Kini mao ang butang nga gisugo sa Ginoo.
5 Gikan kaninyo pagkuha kamo ug usa ka halad alang sa Ginoo. Si bisan kinsa nga manggihatagon ug kasingkasing, padad-a siya alang sa Ginoo ug halad nga bulawan, plata, bronsi,
6 asul ug tapol ug lutong pula nga delana ug pino nga lino, balhibo sa mga kanding,
7 mga panit sa laking karnero nga gitina, mga panit sa kanding, kahoy nga akasya,
8 lana alang sa suga, mga panakot alang sa lana nga igdidihog ug alang sa humot nga insenso,
9 ug mga bato nga onyx ug mga bato nga ipatapot sa ephod ug alang sa tabon sa dughan.
10 “Kinahanglan nga moanhi ang tanang tawo nga may katakos diha kaninyo ug buhaton ang tanan nga gisugo sa Ginoo:
11 ang Tolda, ang sapaw nga tolda ug ang tabon niini, ang mga kaw-it niini, ang mga tabla niini, ang mga yayongan niini, ang mga haligi niini, ang mga tungtonganan niini,
12 ang sudlanan uban ang mga yayongan niini, ang tabon sa pagpasig-uli, ug ang tabil sa tolda,
13 ang lamisa uban ang mga yayongan niini ug ang tanan nga mga kasangkapan niini, ang pan nga gihalad atubangan sa Dios,
14 ang lamparahan uban ang mga kasangkapan niini, ang mga lampara niini, ug ang lana alang sa suga,
15 ang halaran sa insenso uban ang mga yayongan niini, ang lana nga igdidihog ug ang humot nga insenso, ang tabil alang sa pultahan diha sa pultahan sa Tolda,
16 ang halaran sa halad nga sunogon uban ang rehas nga bronsi niini, ang mga yayongan niini ug ang tanan nga mga kasangkapan niini, ang planggana uban ang tungtonganan niini,
17 ang mga tabil sa hawanan, ang mga haligi ug ang mga tungtonganan niini, ang tabil sa ganghaan sa hawanan,
18 ang mga ugsok sa Tolda ug ang mga ugsok sa hawanan ug ang mga pisi niini,
19 ang maayong pagkabuhat nga mga bisti alang sa pag-alagad diha sa dapit nga balaan, ang mga balaan nga bisti alang kang Aaron nga pari ug ang mga bisti sa iyang mga anak nga lalaki alang sa ilang pagpangalagad ingon nga mga pari.”
20 Unya ang tibuok katilingban sa katawhan sa Israel mibiya gikan sa atubangan ni Moises.
21 Ug nangadto sila, ang matag usa nga gitandog sa iyang kasingkasing ug ang matag usa nga gidasig sa iyang espiritu, ug nagdala sa halad alang sa Ginoo nga gamiton alang sa tolda nga tagboanan ug alang sa tanan nga mga pagpangalagad ug alang sa mga balaan nga bisti.
22 Nangadto sila, ang mga lalaki ug mga babaye, ang tanan nga may mahinangpon nga mga kasingkasing nagdala ug mga dayandayan, mga ariyos, mga singsing ug mga pulseras, ug ang tanang matang sa butang nga bulawan, ang matag usa naghalad ug usa ka halad nga bulawan ngadto sa Ginoo.
23 Ug ang matag tawo nga nakaplagan nga adunay asul ug tapol ug lutong pula nga delana ug pinong lino o balhibo sa mga kanding o mga panit sa mga karnero nga gitina o ang mga panit sa kanding, nagdala niini.
24 Ang matag usa nga makahimo paghalad ug plata ug bronsi nagdala niini ingon nga halad alang sa Ginoo, ug ang matag usa nga nakaplagan nga adunay kahoy nga akasya, nga magamit alang sa bisan unsa, nagdala niini.
25 Ang tanang babaye nga may katakos nagkalinyas pinaagi sa ilang mga kamot ug nagdala sa ilang mga kinalinyas nga asul ug tapol ug lutong pula nga delana ug lino nga pinong pagkalubid.
26 Ang tanan nga mga babaye nga ang kasingkasing nagtandog kanila uban ang katakos nagkalinyas ug mga balhibo sa kanding.
27 Ang mga pangulo nagdala ug mga bato nga onyx ug mga bato nga ipatapot sa ephod ug sa tabon sa dughan,
28 ug pahumot ug lana alang sa suga, lana nga igdidihog ug alang sa humot nga insenso.
29 Ang tanan nga katawhan sa Israel, mga babaye ug mga lalaki nga gidasig sa ilang mga kasingkasing sa pagdala ug bisan unsa alang sa buluhaton nga gisugo sa Ginoo pinaagi kang Moises aron ilang buhaton, nagdala niini ingon nga ilang kinabubut-ong halad ngadto sa Ginoo.
30 Unya si Moises miingon sa katawhan sa Israel, “Tan-awa, pinaagi sa ngalan, ang Ginoo nagtawag kang Besalel nga anak ni Uri nga anak ni Hur, sa banay ni Juda.
31 Ug siya gipuno niya sa Espiritu sa Dios, sa katakos, sa kaalam, sa kahibalo ug kahanas sa pagpamuhat ug bisan unsa,
32 sa paghimo ug mga maanindot nga dibuho, sa pagbuhat niini pinaagi sa bulawan, sa plata ug sa bronsi,
33 sa pagsapsap sa mga bato nga ipatapot, ug sa pagkulit sa kahoy, sa pagbuhat sa tanang matang sa pagpanghimo.
34 Ug siya nagdasig kang Besalel sa pagtudlo, siya ug si Oholiab nga anak ni Ahisamac, sa banay ni Dan.
35 “Sila gipuno niya sa katakos sa pagbuhat sa tanang matang sa buhat nga himoon sa tigkulit o sa tigdibuho o sa tigburda sa asul, tapol ug lutong pula nga delana ug sa lino nga pinong pagkalubid, o sa tighabol, sa tanang matang sa tigbuhat o batid nga tigdibuho.