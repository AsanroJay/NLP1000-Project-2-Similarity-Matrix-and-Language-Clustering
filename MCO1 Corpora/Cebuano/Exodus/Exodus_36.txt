1 “Si Besalel ug si Oholiab ug ang tanang tawo nga may katakos nga gihatagan sa Ginoo ug katakos ug kaalam aron mahibalo sa pagbuhat sa bisan unsang buhat sa pagtukod sa balaang puluy-anan, kinahanglang magbuhat sumala sa tanan nga gisugo sa Ginoo. ”
2 Unya gitawag ni Moises si Besalel ug si Oholiab ug ang tanang tawo nga may katakos nga ang salabotan gibutangan sa Ginoo ug katakos, ang matag tawo nga gidasig sa iyang kasingkasing aron sa pag-adto ug pagbuhat sa buluhaton.
3 Ug gidawat nila gikan kang Moises ang tanang halad nga kinabubut-on nga gidala sa katawhan sa Israel alang sa buluhaton sa pagbuhat sa balaang puluy-anan. Ug sila nagpadayon sa pagdala ngadto kaniya ug mga kinabubut-ong halad matag buntag.
4 Busa ang tanang tawo nga may katakos nga nagbuhat sa tanang matang sa buluhaton sa balaang puluy-anan miadto, ang matag usa gikan sa buluhaton nga iyang gibuhat.
5 Sila miingon kang Moises, “Ang katawhan nagdala ug daghan pa kay sa inyong gikinahanglan alang sa pagbuhat sa buluhaton nga gisugo sa Ginoo kanato nga atong buhaton.”
6 Busa si Moises mihatag ug sugo ug gipahibalo kini sa tibuok nga kampo, “Walay lalaki o babaye nga maghimo pa ug dugang nga paghalad alang sa balaang puluy-anan.” Busa ang katawhan gipugngan sa pagdala ug mga halad.
7 Kay ang galamiton nga diha kanila igo alang sa pagbuhat sa tanang buluhaton ug labaw pa.
8 Ang tanang tawo nga may katakos diha sa mga nagbuhat naghimo sa Tolda pinaagi sa napulo ka tabil, sa lino nga pinong pagkalubid, sa asul ug tapol ug lutong pula nga delana nga adunay mga kerubin nga maayong pagkabuhat.
9 Ang gitas-on sa matag tabil 28 ka maniko ug ang gilapdon sa matag tabil upat ka maniko. Ang tanang tabil managsama ug sukod.
10 Gitapot nila ang lima ka tabil, ang usa ngadto sa usa, ug ang lain usab nga lima ka tabil gitapot nila ang usa ngadto sa usa.
11 Ug nagbuhat sila ug mga galong nga asul sa sidsid sa kataposang tabil sa unang hut-ong. Mao usab kini ang ilang gibuhat sa sidsid sa kataposang tabil sa ikaduhang hut-ong.
12 Naghimo sila ug 50 ka galong alang sa usa ka tabil, ug nagbuhat sila ug 50 ka galong alang sa sidsid sa tabil sa ikaduhang hut-ong. Ang mga galong atbang sa usa ug usa.
13 Ug nagbuhat sila ug 50 ka kaw-it nga bulawan ug gidugtong ang mga tabil, ang usa ngadto sa usa pinaagi sa mga kaw-it, busa natibuok ang Tolda.
14 Sila nagbuhat usab ug mga tabil nga balhibo sa mga kanding alang sa sapaw nga tolda sa ibabaw sa Tolda, napulo ug usa ka tabil ang gibuhat nila.
15 Ang gitas-on sa matag tabil 30 ka maniko, ug upat ka maniko ang gilapdon sa matag tabil. Ang napulo ug usa ka tabil managsama ug sukod.
16 Gilain nila pagtapot ang lima ka tabil ug ang unom usab ka tabil.
17 Ug nagbuhat sila ug 50 ka galong sa sidsid sa kataposang tabil sa unang hut-ong ug 50 ka galong sa sidsid sa kataposang tabil sa ikaduhang hut-ong.
18 Ug nagbuhat sila ug 50 ka kaw-it nga bronsi aron sa pagdugtong sa tolda, aron kini matibuok.
19 Ug nagbuhat sila alang sa tolda ug usa ka tabon nga mga panit sa karnero nga gitina ug mga panit sa kanding.
20 Unya gibuhat nila ang mga tabla sa Tolda gikan sa kahoy nga akasya.
21 Napulo ka maniko ang gitas-on sa usa ka tabla ug usa ka maniko ug tunga ang gilapdon sa matag tabla.
22 Ang matag tabla adunay duha ka diladila alang sa pagsumpay niini. Ila kining gibuhat sa tanan nga mga tabla sa Tolda.
23 Nagbuhat sila ug mga tabla alang sa Tolda, 20 ka tabla alang sa dapit sa habagatan.
24 Ug sila nagbuhat ug 40 ka tungtonganan nga plata sa ilalom sa 20 ka tabla, duha ka tungtonganan sa ilalom sa usa ka tabla alang sa duha ka diladila niini, ug duha ka tungtonganan sa ilalom sa lain na usab nga tabla alang sa duha ka diladila niini.
25 Alang sa ikaduha nga kilid sa Tolda dapit sa amihanan, sila nagbuhat ug 20 ka tabla
26 ug 40 ka tungtonganan niini nga plata, duha ka tungtonganan sa ilalom sa usa ka tabla ug duha ka tungtonganan sa ilalom sa usa usab ka tabla.
27 Ug alang sa luyo sa Tolda dapit sa kasadpan, sila nagbuhat ug unom ka tabla.
28 Ug nagbuhat sila ug duha ka tabla alang sa duha ka eskina sa Tolda dapit sa luyo.
29 Ug kini gibulag sa ubos apan gitakdo usab sa ibabaw, sa unang argulya. Nagbuhat sila ug duha niini alang sa duha ka eskina.
30 Ug adunay walo ka tabla uban ang mga tungtonganan niini nga plata, ug napulo ug unom ka tungtonganan, duha ka tungtonganan ilalom sa matag tabla.
31 Sila nagbuhat ug mga babag gikan sa kahoy nga akasya, lima alang sa mga tabla sa usa ka kilid sa Tolda,
32 ug lima ka babag alang sa mga tabla sa usa usab ka kilid sa Tolda ug lima ka babag alang sa mga tabla dapit sa luyo sa Tolda dapit sa kasadpan.
33 Ug gihimo nila ang taliwala nga babag aron molapos gikan sa usa ka tumoy ngadto sa pikas nga tumoy agi sa taliwala sa mga tabla.
34 Gisapawan nila ug bulawan ang mga tabla ug gibuhat ang mga argulya niini gikan sa bulawan aron balhogan sa mga babag ug gisapawan usab ug bulawan ang mga babag.
35 Ang tabil gihimo nila gikan sa asul ug tapol ug lutong pula nga delana ug sa lino nga pinong pagkalubid; uban ang mga kerubin nga maayong pagkabuhat, gibuhat niya kini.
36 Ug gibuhatan nila kini ug upat ka haligi gikan sa kahoy nga akasya ug gisapawan nila kini ug bulawan, ang mga kaw-it niini bulawan, ug naghimo sila alang niini ug upat ka tungtonganan nga plata.
37 Sila nagbuhat usab ug usa ka tabil alang sa pultahan sa Tolda gikan sa asul ug tapol ug lutong pula nga delana ug sa lino nga pinong pagkalubid nga binurdahan,
38 ug ang lima ka haligi niini uban ang mga kaw-it niini. Ug gisapawan niya ug bulawan ang mga tumoy niini, ug ang mga bangan niini bulawan, apan ang lima ka tungtonganan niini bronsi.