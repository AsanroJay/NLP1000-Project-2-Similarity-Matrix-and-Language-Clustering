1 Ang Ginoo miingon kang Moises,
2 “Tan-awa, akong gitawag sa ngalan si Bezalel nga anak ni Uri nga anak ni Hur sa banay ni Juda.
3 Ug gipuno nako siya sa Espiritu sa Dios, sa katakos, sa kaalam, sa kahibalo ug sa kahanas sa pagpamuhat ug bisan unsa,
4 sa paghimo ug mga maanindot nga dibuho, sa pagbuhat pinaagi sa bulawan, sa plata ug sa bronsi,
5 ug sa pagtiltil sa mga bato alang sa pagpahimutang, sa pagkulit sa kahoy, sa pagbuhat sa tanang matang sa pagpanghimo.
6 Akong gipili uban kaniya si Aholiab nga anak ni Ahisamac sa banay ni Dan. Ug gihatagan nako ug katakos ang tanang tawo nga may katakos, aron buhaton nila ang tanan nga gisugo nako kanimo:
7 ang tolda nga tagboanan, ang sudlanan sa pagpamatuod, ang tabon niini ug ang tanan nga mga kasangkapan sa Tolda,
8 ang lamisa ug ang kahimanan niini, ang lunsay nga lamparahan uban ang tanan nga kahimanan niini, ang halaran sa insenso,
9 ang halaran sa halad nga sunogon ug ang tanang kahimanan niini, ang planggana ug ang tungtonganan niini,
10 ang maayong pagkabuhat nga mga bisti, ang balaan nga mga bisti alang kang Aaron nga pari ug ang mga bisti sa iyang mga anak nga lalaki, alang sa pag-alagad nila ingon nga mga pari,
11 ug ang lana nga igdidihog ug ang humot nga insenso alang sa balaang dapit. Sumala sa tanan nga gisugo nako kanimo, buhaton nila kini.”
12 Ang Ginoo miingon kang Moises,
13 “Sultihi ang katawhan sa Israel, ‘Tumana ninyo ang akong mga adlaw nga igpapahulay kay kini mao ang usa ka timaan taliwala kanako ug kaninyo hangtod sa tanan ninyong mga kaliwatan, aron kamo mahibalo nga ako mao ang Ginoo nga nagbalaan kaninyo.
14 Tumana ninyo ang adlaw nga igpapahulay, kay kini balaan alang kaninyo. Ang magpasipala niini kinahanglan nga patyon gayod kay si bisan kinsa nga magbuhat ug bisan unsang buluhaton niining adlawa, kanang tawhana ipahimulag gikan sa taliwala sa iyang katawhan.
15 Buhata ninyo ang inyong buluhaton sulod sa unom ka adlaw apan ang ikapitong adlaw mao ang adlaw sa balaan nga pagpahulay, balaan ngadto sa Ginoo. Si bisan kinsa nga magbuhat ug bisan unsang buluhaton sa adlaw nga igpapahulay, kinahanglan nga patyon gayod.
16 Busa ang katawhan sa Israel kinahanglan nga magtuman sa adlaw nga igpapahulay, sa pagtamod sa adlaw nga igpapahulay hangtod sa tanan nilang mga kaliwatan ingon nga usa ka kasabotan nga walay kataposan.
17 Kini maoy usa ka timaan hangtod sa kahangtoran taliwala kanako ug sa katawhan sa Israel, kay sa unom ka adlaw gibuhat sa Ginoo ang langit ug ang yuta ug sa ikapitong adlaw mipahulay siya ug nakapahulay.’ ”
18 Sa diha nga nakahuman na siya sa pagpakigsulti kaniya didto sa Bukid sa Sinai, gihatag niya kang Moises ang duha ka papan sa pagpamatuod, mga papan nga bato nga gisulatan sa tudlo sa Dios.