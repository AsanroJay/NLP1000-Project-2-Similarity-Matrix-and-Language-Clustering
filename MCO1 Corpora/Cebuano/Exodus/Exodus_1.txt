1 Mao kini ang mga ngalan sa mga anak nga lalaki ni Israel nga misulod sa Ehipto uban kang Jacob, ang matag usa uban sa iyang panimalay:
2 si Ruben, si Simeon, si Levi, si Juda,
3 si Isacar, si Zabulon, ug si Benjamin,
4 si Dan, si Neftali, si Gad, ug si Aser.
5 Ug ang tanang kaliwat ni Jacob, 70 ka buok. Si Jose didto nang daan sa Ehipto.
6 Unya namatay si Jose ug ang tanan niyang mga igsoon, ug ang tanan niadtong maong kaliwatan.
7 Apan ang mga kaliwat ni Israel nagmabungahon ug midaghan pag-ayo ug misanay ug nahimong lig-on sa hilabihan gayod ug nalukop nila ang yuta.
8 Unya dihay miabot nga usa ka bag-ong hari sa Ehipto nga wala makaila kang Jose.
9 Ug siya miingon sa iyang katawhan, “Tan-awa, ang katawhan sa Israel hilabihan ka daghan ug mas lig-on pa kay kanato.
10 Dali kamo, magmaigmat kita sa pagharong kanila, basin unya ug modaghan sila ug kon moabot kanato ang gubat, unya moipon sila sa atong mga kaaway ug makig-away batok kanato ug moikyas gikan sa yuta.”
11 Busa gibutangan nila sila ug mga tigdumala sa buhat aron sa paglisodlisod kanila pinaagi sa mga bug-at nga palas-anon. Ug nagtukod sila alang sa Paraon ug mga siyudad nga tigomanan sa mga bahandi nga mao ang Pitom ug Raamses.
12 Apan sa nagdugang ang pagdaogdaog kanila, misamot pa hinuon sila pagdaghan ug pagkatag sa nasod. Ug ang mga Ehiptohanon nangalisang sa katawhan sa Israel.
13 Busa ilang gipaalagad pag-ayo ang Israel
14 ug gihimo ang ilang mga kinabuhi nga makaluluoy tungod sa bug-at nga buhat, sa pagmasa ug yuta, sa pagbuhat ug tisa ug sa tanang matang sa buhat diha sa uma, ug sa tanan nilang buluhaton gipabuhat sila sa walay kaluoy.
15 Unya ang hari sa Ehipto miingon sa mga mananabang nga babaye nga Hebreo, nga ang usa kanila ginganlan ug Sipra ug ang usa si Pua,
16 “Sa diha nga manabang kamo sa mga babayeng Hebreo ug makita ninyo sila diha ibabaw sa angkanan nga lantay, kon lalaki kini patya siya ug kon babaye, mabuhi siya.”
17 Apan ang mga mananabang nahadlok sa Dios ug wala sila magbuhat sumala sa gisugo kanila sa hari, hinuon ilang gitugotan nga mabuhi ang mga bata nga lalaki.
18 Ug ang hari sa Ehipto mipatawag sa mga mananabang ug miingon kanila, “Nganong gibuhat man ninyo kini, nga inyong gitugotan nga mabuhi ang mga bata nga lalaki?”
19 Ang mga mananabang mitubag sa Paraon, “Kay ang mga babayeng Hebreo dili sama sa mga babayeng Ehiptohanon, lagsik sila, ug manganak na sa dili pa moabot ang mananabang.”
20 Busa ang Dios nagbuhat ug maayo sa mga mananabang ug ang katawhan midaghan ug nahimong lig-on kaayo.
21 Ug tungod kay ang mga mananabang nahadlok man sa Dios, gihatagan niya sila ug mga panimalay.
22 Unya ang Paraon misugo sa tanan niyang katawhan, “Itambog ninyo sa suba ang tanang bata nga lalaki nga Hebreo nga matawo apan ang tanang bata nga babaye tugoti ninyo nga mabuhi.”