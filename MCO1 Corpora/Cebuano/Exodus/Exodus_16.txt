1 Unya ang tibuok katilingban sa Israel mipanaw gikan sa Elim ug miabot sa kamingawan sa Sin nga anaa sa tungatunga sa Elim ug sa Sinai, sa ikanapulo ug lima nga adlaw sa ikaduha nga bulan human sila mobiya gikan sa yuta sa Ehipto.
2 Ug ang tibuok katilingban sa katawhan sa Israel nagbagulbol batok kang Moises ug batok kang Aaron didto sa kamingawan.
3 Ug ang katawhan sa Israel miingon kanila, “Maayo pa ug nangamatay kami pinaagi sa kamot sa Ginoo didto sa Ehipto sa dihang naglingkod kami tupad sa mga kulon sa mga unod ug nagkaon ug pan hangtod sa mabusog. Kay kamo nagdala kanamo dinhi niining kamingawan aron sa pagpatay niining tibuok nga katilingban pinaagi sa gutom.”
4 Unya ang Ginoo miingon kang Moises, “Tan-awa, magpaulan ako ug pan gikan sa langit alang kaninyo, ug ang katawhan manggula ug manguha matag adlaw ug igo alang sa usa ka adlaw, aron kasulayan nako sila kon magsubay ba sila diha sa akong balaod o dili.
5 Sa ikaunom nga adlaw sa dihang mangandam sila sa ilang dad-on, kinahanglang duha ka pilo ang gidaghanon sa matigom nila matag adlaw.”
6 Busa si Moises ug si Aaron miingon sa tanang katawhan Israel, “Sa pagkagabii, inyong mahibaloan nga ang Ginoo mao ang mikuha kaninyo gikan sa yuta sa Ehipto.
7 Ug sa pagkabuntag, makita ninyo ang himaya sa Ginoo kay nadungog niya ang inyong mga pagbagulbol batok sa Ginoo . Kay unsa ba kami nga nagbagulbol man kamo batok kanamo?”
8 Ug miingon si Moises, “Ang Ginoo maghatag kaninyo ug unod aron kaonon sa pagkagabii, ug sa pagkabuntag pan hangtod kamo mabusog, kay siya nakadungog man sa mga bagulbol nga batok kaniya. Unsa ba kami? Ang inyong mga pagbagulbol dili batok kanamo, kondili batok sa Ginoo .”
9 Unya si Moises miingon kang Aaron, “Sultihi ang tibuok katilingban sa katawhan sa Israel, ‘Duol kamo sa atubangan sa Ginoo , kay siya nakadungog sa inyong mga pagbagulbol.’ ”
10 Ug sa dihang misulti si Aaron sa tibuok katilingban sa katawhan sa Israel, mitan-aw sila ngadto sa kamingawan ug ilang nakita nga ang himaya sa Ginoo mipakita diha sa panganod.
11 Ug ang Ginoo miingon kang Moises,
12 “Ako nakadungog sa mga pagbagulbol sa katawhan sa Israel. Ingna sila, ‘Sa pagkagabii mangaon kamo ug unod ug sa pagkabuntag mangabusog kamo sa pan, unya mahibalo kamo nga ako mao ang Ginoo nga inyong Dios.’ ”
13 Sa pagkagabii mitungha ang mga buntog ug milukop sa kampo ug sa pagkabuntag ang yamog milukop sa kampo.
14 Ug sa dihang nahanaw ang yamog nga milukop sa kampo, ilang nakita nga sa kamingawan dihay usa ka butang nga nipis ug puti, gamay nga sama ka nipis sa yamog diha sa yuta.
15 Sa pagkakita sa katawhan sa Israel niini, miingon ang usa ngadto sa usa, “Unsa man kini?” Kay wala man sila makaila kon unsa kadto. Ug si Moises miingon kanila, “Mao kana ang pan nga gihatag sa Ginoo kaninyo aron kaonon.
16 Kini mao ang gisugo sa Ginoo , ‘Panguha kamo niini, ang matag usa kaninyo sumala sa igo niyang makaon. Pagkuha kamo ug usa ka omer, ang matag tawo sumala sa gidaghanon sa mga tawo nga anaa uban kaninyo sa inyong tolda.’ ”
17 Ug ang katawhan sa Israel nagbuhat sa ingon ug nanguha sila, ang uban daghan ug ang uban diyotay.
18 Ug sa diha nga gitakos nila kini sa omer, ang nanguha ug daghan wala masobrahi ug ang nanguha ug diyotay wala makulangi. Ang matag usa nagkuha sumala sa iyang makaon.
19 Ug si Moises miingon kanila, “Walay si bisan kinsa nga magsalin niini hangtod sa buntag.”
20 Apan wala sila mamati kang Moises, hinuon ang uban nagsalin niini hangtod sa pagkabuntag, ug kini giulod ug napan-os, ug nasuko si Moises kanila.
21 Nanguha sila niini matag buntag, ang matag usa sumala sa iyang makaon apan sa dihang miinit ang adlaw, natunaw kini.
22 Sa ikaunom nga adlaw, nanguha sila ug duha ka pilo nga gidaghanon sa pan, duha ka omer alang sa matag usa. Sa dihang ang tanang pangulo sa katilingban nangadto ug misugilon kang Moises,
23 si Moises miingon kanila, “Kini mao ang gisugo sa Ginoo , ‘Ugma mao ang adlaw sa pagpahulay, balaan nga adlaw nga igpapahulay alang sa Ginoo. Busa lutoa ang buot ninyong lutoon ug lung-aga ang buot ninyong lung-agon, ang tanang nasalin ninyo, tipigi hangtod sa pagkabuntag.’ ”
24 Ug ila kining gitipigan hangtod sa pagkabuntag sumala sa gisugo ni Moises ug kini wala mapan-os ug kini walay ulod usab.
25 Ug si Moises miingon, “Kan-a ninyo kini karon, kay karon mao ang adlaw nga igpapahulay alang sa Ginoo . Karon dili kamo makakaplag niini sa kapatagan.
26 Manguha kamo niini sulod sa unom ka adlaw apan sa ikapito nga adlaw nga mao ang adlaw nga igpapahulay, dili na makaplagan kini.”
27 Sa ikapito nga adlaw, ang ubang mga tawo migula aron manguha apan wala sila makakita.
28 Ug ang Ginoo miingon kang Moises, “Hangtod kanus-a ba kamo magdumili sa akong kasugoan ug sa akong mga balaod?
29 Tan-awa, ang Ginoo naghatag kaninyo sa adlaw nga igpapahulay ug tungod niini sa ikaunom nga adlaw siya naghatag kaninyo ug pan alang sa duha ka adlaw. Ang matag usa kinahanglang magpabilin sa iyang puluy-anan ug walay si bisan kinsa nga mogawas sa iyang dapit sa ikapito nga adlaw.”
30 Busa ang katawhan mipahulay sa ikapito nga adlaw.
31 Ang panimalay sa Israel nagtawag niini ug mana. Sama kini sa liso sa koriandro, puti, ug ang lami niini sama sa pan nga nipis nga may dugos.
32 Si Moises miingon, “Kini mao ang gisugo sa Ginoo: ‘Paghipos kamo ug usa ka omer niini hangtod sa inyong mga kaliwatan aron makakita sila sa pan nga akong gipakaon kaninyo didto sa kamingawan, sa pagkuha ko kaninyo gikan sa yuta sa Ehipto.’ ”
33 Ug si Moises miingon kang Aaron, “Pagkuha ug usa ka banga ug sudli kini ug usa ka omer nga mana ug ibutang kini sa atubangan sa Ginoo , aron tipigan hangtod sa inyong mga kaliwatan.”
34 Sumala sa gisugo sa Ginoo kang Moises, gibutang kini ni Aaron sa atubangan sa pagpamatuod aron tipigan.
35 Ug ang katawhan sa Israel nangaon sa mana sulod sa 40 ka tuig, hangtod nga miabot sila sa yuta nga kapuy-an. Nangaon sila ug mana hangtod na sila miabot sa utlanan sa yuta sa Canaan.
36 Ang usa ka omer mao ang ikapulo nga bahin sa epha.