1 Unya ang Ginoo miingon kang Moises, “Adtoa ang Paraon ug ingna siya, ‘Mao kini ang giingon sa Ginoo, ang Dios sa mga Hebreo: Tugoti sa paglakaw ang akong katawhan aron sila makaalagad kanako.
2 Kay kon ikaw magdumili sa pagpalakaw kanila ug magpugong gihapon kanila,
3 ang kamot sa Ginoo magpahamtang ug makalilisang nga kamatay nganha sa imong kahayopan nga anaa sa kaumahan, sa mga kabayo, sa mga asno, sa mga kamilyo, sa mga baka, ug sa mga karnero.
4 Apan ang Ginoo maghimo ug kalainan taliwala sa kahayopan sa Israel ug sa kahayopan sa Ehipto aron walay mamatay sa tanan nga ila sa katawhan sa Israel.’ ”
5 Ug ang Ginoo nagtakda ug panahon nga nag-ingon, “Ugma buhaton sa Ginoo kining butanga dinhi sa Ehipto.”
6 Sa pagkasunod adlaw gibuhat kini sa Ginoo, ug nangamatay ang tanang kahayopan sa Ehipto, apan sa kahayopan sa katawhan sa Israel walay usa nga namatay.
7 Ug ang Paraon nagsugo ug nakita nga walay usa nga namatay sa kahayopan sa katawhan sa Israel. Apan ang kasingkasing sa Paraon nagpabiling gahi ug wala niya tugoti sa paglakaw ang katawhan.
8 Unya ang Ginoo miingon kang Moises ug kang Aaron, “Pagkuha kamo ug mga kinumkom nga abo gikan sa hudno ug ipasabwag kini kang Moises paingon sa langit diha sa panan-aw sa Paraon.
9 Ug kini mahimong abog ibabaw sa tibuok yuta sa Ehipto ug mahimong hubag nga mobuto ug mahimong kabahong diha sa mga tawo ug sa mga mananap sa tibuok yuta sa Ehipto.”
10 Busa mikuha sila ug abo gikan sa hudno ug mitindog sila sa atubangan sa Paraon. Gisabwag kini ni Moises paingon sa langit ug kini nahimong mga hubag nga mibuto ug nahimong kabahong diha sa mga tawo ug sa mga mananap.
11 Ug ang mga tigsalamangka wala makatindog sa atubangan ni Moises tungod sa mga hubag kay ang mga hubag mitakboy man sa mga tigsalamangka ug sa tanang mga Ehiptohanon.
12 Apan gipagahi sa Ginoo ang kasingkasing sa Paraon ug siya wala mamati kanila, sumala sa gisulti sa Ginoo kang Moises.
13 Unya ang Ginoo miingon kang Moises, “Sayo pagbangon sa pagkabuntag ug atubanga ang Paraon ug ingna siya, ‘Mao kini ang giingon sa Ginoo, ang Dios sa mga Hebreo: Tugoti sa paglakaw ang akong katawhan aron sila makaalagad kanako.
14 Kay niining panahona ako magpadala sa tanan nakong katalagman diha sa imong kasingkasing, sa imong mga alagad ug sa imong katawhan, aron ikaw mahibalo nga walay usa nga sama kanako sa tibuok kalibotan.
15 Kay kon karon gibakyaw pa nako ang akong kamot ug gihampak ikaw ug ang imong katawhan pinaagi sa kamatay, patay na unta kamo.
16 Apan gitugotan ko ikaw nga mabuhi alang niining maong tuyo, aron sa pagpakita kanimo sa akong gahom ug aron ang akong ngalan masangyaw sa tibuok kalibotan.
17 Nagpataas pa gihapon ikaw sa imong kaugalingon batok sa akong katawhan ug dili nimo sila tugotan sa paglakaw.
18 Ugma sa ingon niining taknaa magpaulan ako ug hilabihan ka daghan nga yelo nga wala pa gayod mahitabo sa Ehipto sukad sa adlaw nga kini natukod hangtod karon.
19 Busa karon, pagsugo sa pagpahipos sa imong kahayopan, ug sa tanan nga anaa sa imong kaumahan ngadto sa pasilonganan nga layo sa kakuyaw kay ang ulan nga yelo mahulog sa matag tawo ug sa mananap nga anaa sa uma ug wala madala sa sulod, ug sila mangamatay.’ ”
20 Unya ang nahadlok sa pulong sa Ginoo sa mga alagad sa Paraon nagpasulod sa iyang mga ulipon ug sa iyang kahayopan ngadto sa mga balay.
21 Apan ang wala magtagad sa pulong sa Ginoo, nagpasagad sa iyang mga ulipon ug sa iyang kahayopan didto sa uma.
22 Ug ang Ginoo miingon kang Moises, “Ituy-od ang imong kamot ngadto sa langit aron moabot ang ulan nga yelo sa tibuok yuta sa Ehipto, nganha sa mga tawo, sa mga mananap, ug sa tanang tanom sa uma sa tibuok yuta sa Ehipto.”
23 Busa gituy-od ni Moises ang iyang sungkod ngadto sa langit, ug nagpadalugdog ang Ginoo ug nagpaulan ug yelo ug ang kalayo mikatap ngadto sa yuta. Gipaulanan sa Ginoo ug ulan nga yelo ang yuta sa Ehipto,
24 dihay ulan nga yelo ug kalayo nga walay hunong sa pagpangidlap taliwala sa ulan nga yelo. Hilabihan ka daghan ang yelo nga wala pa gayod mahitabo sa tibuok yuta sa Ehipto sukad kini nahimong nasod.
25 Ang ulan nga yelo mibundak sa tanan nga anaa sa kaumahan sa tibuok nga yuta sa Ehipto, sa mga tawo ug sa mga mananap. Ug ang ulan nga yelo mibundak sa tanang tanom sa kaumahan ug mibalibali sa tanang kahoy sa kaumahan.
26 Sa yuta lamang sa Gosen diin nagpuyo ang katawhan sa Israel ang walay ulan nga yelo.
27 Unya ang Paraon misugo sa pagpatawag kang Moises ug kang Aaron ug miingon kanila, “Nakasala ako niining panahona. Ang Ginoo matarong ug ako ug ang akong katawhan daotan.
28 Pag-ampo kamo ngadto sa Ginoo kay igo na kining dagkong mga dalugdog ug ulan nga yelo. Tugotan ko kamo sa paglakaw ug dili na magpabilin dinhi.”
29 Ug si Moises miingon kaniya, “Sa dihang makagula na ako sa siyudad, ibayaw dayon nako ang akong mga kamot ngadto sa Ginoo ug mohunong ang dalugdog, ug wala nay ulan nga yelo aron ikaw mahibalo nga ang kalibotan iya sa Ginoo.
30 Apan mahitungod kanimo ug sa imong mga alagad, nahibalo ako nga wala pa gihapon kamo mahadlok sa Ginoo nga Dios.”
31 Ang mga tanom nga himoon ug lino ug ang sebada nangadaot kay ang sebada nangauhay na ug ang tanom nga himoon ug lino namulak na.
32 Apan ang mga trigo wala mangadaot kay ulahi man kining nangahinog.
33 Busa si Moises mibiya gikan sa Paraon ug migawas sa siyudad ug gibayaw niya ang iyang mga kamot ngadto sa Ginoo, ug ang dalugdog ug ang ulan nga yelo mihunong, ug ang ulan wala na mangahulog sa yuta.
34 Sa dihang nakita sa Paraon nga ang ulan ug ang ulan nga yelo ug ang dalugdog mihunong, nagpakasala na usab siya ug nagpagahi sa iyang kasingkasing, siya ug ang iyang mga alagad.
35 Busa ang kasingkasing sa Paraon migahi ug wala niya tugoti sa paglakaw ang katawhan sa Israel, sumala sa gisulti sa Ginoo pinaagi kang Moises.