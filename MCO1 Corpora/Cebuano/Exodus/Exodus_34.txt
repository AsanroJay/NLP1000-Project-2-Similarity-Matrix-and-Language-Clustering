1 Ang Ginoo miingon kang Moises, “Pagsapsap ug duha ka papan nga bato sama sa una, ug isulat nako diha sa mga papan ang mga pulong nga didto sa unang mga papan nga imong gibuak.
2 Pangandam ugma sa buntag ug tungas sa pagkabuntag ngadto sa Bukid sa Sinai ug pakita kanako didto sa kinatumyan sa bukid.
3 Walay tawo nga motungas uban kanimo ug kinahanglang walay tawo nga makita diha sa tibuok nga bukid ug kinahanglan nga walay mga karnero o mga baka nga manibsib sa atubangan sa bukid.”
4 Busa si Moises nagsapsap ug duha ka papan nga bato sama sa una. Mibangon si Moises sayo sa buntag ug mitungas sa Bukid sa Sinai sumala sa gisugo sa Ginoo kaniya ug gibitbit ang duha ka papan nga bato.
5 Ug ang Ginoo mikunsad diha sa panganod ug mitindog didto uban kaniya ug nagpahayag sa ngalan, Yahweh.
6 Ang Ginoo miagi sa iyang atubangan ug miingon, “Si Yahweh, si Yahweh, usa ka Dios nga maluluy-on, mapuangoron, hinay sa pagkasuko, puno sa gugmang walay paglubad ug pagkamatinumanon,
7 nagpadayon sa gugmang walay paglubad ngadto sa mga linibo, nagpasaylo sa pagkadaotan ug sa pagkamalapason ug sa sala, apan dili magpalingkawas sa sad-an, nagsilot sa mga sala sa mga ginikanan diha sa mga anak ug sa mga anak sa mga anak ngadto sa ikatulo ug ikaupat nga kaliwatan.”
8 Ug si Moises midali sa pagduko sa iyang ulo ngadto sa yuta ug misimba kaniya.
9 Siya miingon, “Kon karon nakakaplag ako ug kahimuot diha sa imong panan-aw, O Ginoo, paubana ang Ginoo kanamo bisan ug kini nga katawhan tikig ug liog ug pasayloa ang among pagkadaotan ug ang among sala, ug dawata kami ingon nga imong panulundon.”
10 Unya ang Ginoo miingon, “Tan-awa, ako maghimo ug kasabotan. Sa atubangan sa tibuok nimong katawhan magbuhat ako ug mga katingalahan, kadtong wala mabuhat diha sa tibuok nga yuta o sa bisan diin nga nasod. Ug ang tanang katawhan diin anaa ikaw makakita sa buhat sa Ginoo, kay kini makalilisang nga butang nga akong buhaton uban kaninyo.
11 “Tumana ang akong gisugo kaninyo niining adlawa. Akong hinginlan gikan sa inyong atubangan ang mga Amorihanon, ang mga Canaanhon, ang mga Hitihanon, ang mga Perisihanon, ang mga Hibihanon ug ang mga Jebusihanon.
12 Pagmatngon kamo sa inyong kaugalingon kay tingali unya ug magbuhat kamo ug kasabotan uban sa mga nagpuyo sa yuta nga inyong adtoan kay tingali unya ug kini mahimong lit-ag diha kaninyo.
13 Kinahanglang gub-on ninyo ang ilang mga halaran ug dugmokon ang ilang mga haligi ug putlon ang ilang mga Ashera.
14 Kay kinahanglan nga dili kamo magsimba ug lain nga mga dios kay ang Ginoo, nga ang kinsang ngalan Abubhoan, abubhoan nga Dios,
15 kay tingali unya ug magbuhat kamo ug kasabotan uban sa mga nagpuyo sa yuta ug sa dihang makighilawas sila sa pagsimba sa ilang mga diosdios ug maghalad ug mga inihaw ngadto sa ilang mga diosdios ug usa kanila modapit kaninyo, mokaon unya kamo sa ilang halad,
16 ug kuhaon ninyo ang ilang mga anak nga babaye alang sa inyong mga anak nga lalaki, ug ang ilang mga anak nga babaye magsimba sa ilang mga diosdios ug maghimo sa inyong mga anak nga lalaki sa pagpakighilawas sa pagsimba sa ilang mga diosdios.
17 “Ayaw kamo pagbuhat ug tinunaw nga mga diosdios.
18 “Tumana ninyo ang Kasaulogan sa Pan nga Walay Patubo. Pito ka adlaw kamong magkaon ug pan nga walay patubo sumala sa gisugo nako kaninyo, sa panahon nga gitakda sa bulan sa Abib kay sa bulan sa Abib migawas kamo gikan sa Ehipto.
19 Ang tanan nga nag-abli sa taguangkan akoa ug ang tanang laki sa kahayopan, ang kamagulangan sa baka ug sa karnero.
20 Ang kamagulangan sa asno kinahanglan nga inyong lukaton pinaagi sa usa ka nating karnero o kon kini dili ninyo lukaton, balia ang liog niini. Ang tanang kamagulangan sa inyong mga anak nga lalaki kinahanglang inyong lukaton ug walay usa nga magpakita sa akong atubangan nga walay dala.
21 “Unom ka adlaw nga kamo magbuhat, apan sa ikapito nga adlaw mopahulay kamo. Bisan sa panahon sa pagdaro ug sa pag-ani kinahanglang mopahulay kamo.
22 Tumana ang Kasaulogan sa mga Semana, ang unang mga abot sa trigo, ug ang Kasaulogan sa Pag-ani sa kataposan sa tuig.
23 Makatulo sa usa ka tuig kinahanglan nga ang tanan ninyong mga lalaki magpakita sa atubangan sa Ginoong Dios, ang Dios sa Israel.
24 Kay akong hinginlan ang mga nasod gikan sa inyong atubangan ug palapdon nako ang inyong mga utlanan, ug walay si bisan kinsa nga magtinguha sa inyong yuta sa dihang motungas kamo aron sa pagpakita sa atubangan sa Ginoo nga inyong Dios makatulo sa usa ka tuig.
25 “Ayaw ihalad ang dugo sa inihaw alang kanako uban sa patubo, o ang inihaw alang sa Kasaulogan sa Pagsaylo isalin hangtod sa pagkabuntag.
26 Ang labing maayo sa mga unang abot sa inyong uma dad-on ninyo sa balay sa Ginoo nga inyong Dios. Ayaw pabukali ang nating kanding diha sa gatas sa inahan niini.”
27 Ang Ginoo miingon kang Moises, “Isulat kining mga pulonga. Sumala niining mga pulonga gihimo nako ang kasabotan uban kanimo ug uban sa Israel.”
28 Ug siya didto uban sa Ginoo sulod sa 40 ka adlaw ug 40 ka gabii; siya wala mokaon ug pan o moinom ug tubig. Ug gisulat niya sa mga papan ang mga pulong sa kasabotan, ang napulo ka kasugoan.
29 Sa diha nga si Moises milugsong gikan sa Bukid sa Sinai dala ang duha ka papan sa pagpamatuod diha sa iyang kamot, sa diha nga naglugsong siya gikan sa bukid, si Moises wala mahibalo nga ang panit sa iyang nawong misilaw tungod sa iyang pagpakigsulti sa Ginoo .
30 Sa diha nga si Aaron ug ang tanang katawhan sa Israel nakakita kang Moises, ilang nakita nga ang panit sa iyang nawong misilaw, ug nangahadlok sila sa pagduol kaniya.
31 Apan gitawag sila ni Moises, ug si Aaron ug ang tanang pangulo sa katilingban mibalik ngadto kaniya ug si Moises nakigsulti kanila.
32 Human niadto, ang tanang katawhan sa Israel miduol, ug gihatag ni Moises kanila ingon nga kasugoan ang tanan nga gisulti kaniya sa Ginoo didto sa Bukid sa Sinai.
33 Ug sa diha nga si Moises nakahuman na sa pagsulti kanila, gitabonan niya ang iyang nawong.
34 Apan sa matag panahon nga si Moises moadto sa atubangan sa Ginoo aron sa pagpakigsulti kaniya, kuhaon niya ang tabon hangtod nga mogawas siya. Ug sa diha nga mogawas siya ug makigsulti sa katawhan sa Israel mahitungod niadtong gisugo kaniya,
35 makita sa katawhan sa Israel ang nawong ni Moises nga ang panit sa iyang nawong misilaw, ug ibutang pag-usab ni Moises ang tabon sa iyang nawong hangtod nga mosulod siya aron sa pagpakigsulti kaniya.