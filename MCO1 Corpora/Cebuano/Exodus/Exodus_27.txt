1 “Kinahanglan nga magbuhat ikaw ug halaran gikan sa kahoy nga akasya nga lima ka maniko ang gitas-on ug lima ka maniko ang gilapdon. Ang halaran kinahanglan nga kwadrado ug ang gihabogon niini tulo ka maniko.
2 Magbuhat ikaw ug mga sungaysungay alang niini sa ibabaw sa upat ka eskina. Himoa kini nga unay sa halaran ug sapawi kini ug bronsi.
3 Paghimo ug mga kulon nga butangan sa abo niini ug mga pala ug mga dagkong panaksan ug mga kaw-it ug mga sangga sa kalayo. Ang tanan nga mga galamiton niini himoa gikan sa bronsi.
4 Pagbuhat usab alang niini ug rehas nga bronsi, ug diha sa rehas pagbuhat ug upat ka argulya nga bronsi sa upat ka eskina niini.
5 Ug ibutang kini sa ilalom sa ngilit sa halaran aron moabot kini sa tungatunga sa halaran.
6 Ug pagbuhat ug mga yayongan alang sa halaran, mga yayongan nga gikan sa kahoy nga akasya, ug sapawi kini ug bronsi.
7 Ug ang mga yayongan niini kinahanglan nga ibalhog sa mga argulya, aron ang mga yayongan mapahimutang sa duha ka kilid sa halaran inigdala niini.
8 Himoa kini nga haw-ang sa sulod pinaagi sa mga tabla sumala sa gipakita kanimo didto sa bukid, busa buhata kini.
9 “Buhata ang hawanan sa Tolda. Dapit sa habagatan, ang hawanan kinahanglan nga adunay mga tabil nga lino nga pinong pagkalubid nga usa ka gatos ka maniko ang gitas-on sa usa ka kilid. 
10 Ang mga haligi niini 20 ka buok ug ang mga tungtonganan 20 ka buok nga binuhat sa bronsi, apan ang mga kaw-it sa mga haligi ug ang ilang mga bangan kinahanglan nga plata.
11 Ug mao usab ang gitas-on dapit sa amihanan, kinahanglan nga may mga tabil nga tagsa ka gatos ka maniko ang gitas-on, ang mga haligi 20 ka buok ug ang mga tungtonganan nga bronsi 20 ka buok apan ang mga kaw-it sa mga haligi ug ang mga bangan kinahanglan nga plata.
12 Ug alang sa gilapdon sa hawanan dapit sa kasadpan kinahanglan nga may mga tabil nga tag-50 ka maniko, may napulo ka haligi, ug napulo ka tungtonganan.
13 Ug ang gilapdon sa hawan dapit sa silangan 50 ka maniko.
14 Ang mga tabil alang sa usa ka kilid sa ganghaan kinahanglan nga tagnapulo ug lima ka maniko, may tulo ka haligi ug tulo ka tungtonganan.
15 Alang sa pikas kilid, ang mga tabil kinahanglan nga tagnapulo ug lima ka maniko, may tulo ka haligi ug tulo ka tungtonganan.
16 Alang sa pultahan sa hawanan, ibutang ang usa ka tabil nga may gitas-on nga 20 ka maniko nga asul ug tapol ug lutong pula nga delana ug lino nga pinong pagkalubid nga binurdahan. Kinahanglan nga upat ka buok ang mga haligi ug ang tungtonganan niini.
17 Ang tanang haligi sa palibot sa hawanan kinahanglan nga banganan ug plata. Ang mga kaw-it niini kinahanglan nga plata ug ang mga tungtonganan niini bronsi.
18 Ang gitas-on sa hawanan usa ka gatos ka maniko, ang gilapdon 50 ug ang gihabogon lima ka maniko, ang mga tabil hinimo gikan sa lino nga pinong pagkalubid ug ang mga tungtonganan bronsi.
19 Ang tanan nga mga kahimanan sa Tolda sa matag kagamitan, ang tanan nga mga ugsok niini ug ang tanan nga mga ugsok sa hawan kinahanglan nga bronsi.
20 “Kinahanglan nga magsugo ikaw sa katawhan sa Israel nga magdala sila kanimo ug lunsayng lana sa olibo nga linubok alang sa suga aron pasigaon sa kanunay ang lampara.
21 Sulod sa tolda nga tagboanan sa gawas sa tabil nga anaa sa atubangan sa pagpamatuod, si Aaron ug ang iyang mga anak nga lalaki mao ang mag-atiman gikan sa hapon hangtod sa buntag atubangan sa Ginoo. Kini mahimong tulumanon hangtod sa kahangtoran nga tumanon sa katawhan sa Israel ngadto sa ilang mga kaliwatan.