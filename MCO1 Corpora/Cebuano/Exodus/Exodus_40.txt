1 Ang Ginoo miingon kang Moises,
2 “Sa unang adlaw sa unang bulan, kinahanglan nga patindogon nimo ang Tolda, ang tolda nga tagboanan.
3 Ug ibutang niini ang sudlanan sa pagpamatuod ug salipdi ang sudlanan pinaagi sa tabil.
4 Ug ipasulod ang lamisa, ug ipahimutang kini sa maayong pagkahimutang. Ipasulod usab ang lamparahan ug dagkoti ang mga lampara niini.
5 Ibutang ang halaran nga bulawan alang sa insenso sa atubangan sa sudlanan sa pagpamatuod ug ibutang ang tabil sa pultahan sa Tolda.
6 Ibutang ang halaran sa halad nga sunogon diha sa atubangan sa pultahan sa Tolda, sa tolda nga tagboanan.
7 Ug ibutang ang planggana sa taliwala sa tolda nga tagboanan ug sa halaran, ug butangi kini ug tubig.
8 Ug ipahimutang ang hawanan sa palibot ug ibitay ang tabil sa ganghaan sa hawanan.
9 Unya kuhaa ang lana nga igdidihog ug dihogi ang Tolda ug ang tanan nga anaa niini ug ihalad kini uban ang tanang kasangkapan niini ug kini mabalaan.
10 Dihogi ang halaran sa halad nga sunogon ug ang tanan nga kasangkapan niini ug ihalad ang halaran ug ang halaran mahimo nga labing balaan.
11 Dihogi usab ang planggana ug ang tungtonganan niini, ug ihalad kini.
12 Ug dad-a si Aaron ug ang iyang mga anak nga lalaki ngadto sa pultahan sa tolda nga tagboanan, ug hugasi sila ug tubig.
13 Ug isul-ob kang Aaron ang mga bisti nga balaan, ug dihogi siya ug ihalad siya aron siya mag-alagad kanako ingon nga pari.
14 Dad-a ang iyang mga anak nga lalaki, ug sul-obi sila sa bisti.
15 Dihogi sila sama sa pagdihog nimo sa ilang amahan aron sila mag-alagad kanako ingon nga mga pari ug ang pagdihog kanila maghimo kanila nga pari sa dayon hangtod sa tanan nilang mga kaliwatan.”
16 Sa ingon niini gibuhat kini ni Moises. Sumala sa tanan nga gisugo kaniya sa Ginoo, gibuhat niya kini.
17 Sa unang bulan sa ikaduhang tuig, ang Tolda gipatindog.
18 Gipatindog ni Moises ang Tolda, ug gipahimutang niya ang mga tungtonganan, ug gibutang niya ang mga tabla niini ug gitaod niya ang mga babag, ug gipahimutang niya ang mga haligi niini.
19 Ug gibukhad niya ang sapaw nga tolda sa ibabaw sa Tolda, ug gibutang niya ang tabon sa tolda sa ibabaw niini sumala sa gisugo sa Ginoo kang Moises.
20 Unya gikuha niya ang pagpamatuod ug gibutang niya kini ngadto sa sulod sa sudlanan ug gibutang niya ang mga yayongan sa sudlanan. Ug gibutang niya ang tabon sa ibabaw sa sudlanan.
21 Ug gidala niya ang sudlanan ngadto sa Tolda, ug gitaod niya ang tabil ug gitabilan niya ang sudlanan sa pagpamatuod sumala sa gisugo sa Ginoo kang Moises.
22 Gibutang niya ang lamisa sa tolda nga tagboanan, sa amihanang bahin sa Tolda gawas sa tabil.
23 Ug gipahimutang niya ang mga pan ibabaw niini sa atubangan sa Ginoo, sumala sa gisugo sa Ginoo kang Moises.
24 Gibutang niya ang lamparahan sa sulod sa tolda nga tagboanan atbang sa lamisa dapit sa habagatang bahin sa Tolda.
25 Ug gipahimutang niya ang mga lampara sa atubangan sa Ginoo, sumala sa gisugo sa Ginoo kang Moises.
26 Gibutang niya ang halaran nga bulawan sulod sa tolda nga tagboanan sa atubangan sa tabil.
27 Ug sa ibabaw niini nagsunog siya ug humot nga insenso sumala sa gisugo sa Ginoo kang Moises.
28 Ug gitaod niya ang tabil sa pultahan sa Tolda.
29 Gipahimutang niya ang halaran sa halad nga sunogon sa dapit pultahan sa Tolda, sa tolda nga tagboanan, ug naghalad sa ibabaw niini sa halad nga sunogon, ug sa halad nga pagkaon sumala sa gisugo sa Ginoo kang Moises.
30 Ug gibutang niya ang planggana sa taliwala sa tolda nga tagboanan ug sa halaran ug iyang gibutangan kini ug tubig alang sa pagpanghugas,
31 diin si Moises ug si Aaron ug ang iyang mga anak nga lalaki manghugas sa ilang mga kamot ug sa ilang mga tiil
32 sa dihang mosulod sila sa tolda nga tagboanan. Ug sa dihang moduol sila sa halaran, manghugas sila sumala sa gisugo sa Ginoo kang Moises.
33 Ug gipatindog niya ang hawanan libot sa Tolda ug sa halaran, ug gitaod niya ang tabil sa ganghaan sa hawanan. Busa nahuman ni Moises ang buluhaton.
34 Unya ang panganod mitabon sa tolda nga tagboanan ug ang himaya sa Ginoo milukop sa Tolda.
35 Si Moises wala makahimo sa pagsulod sa tolda nga tagboanan, kay ang panganod nagpabilin sa ibabaw niini ug ang himaya sa Ginoo milukop sa Tolda.
36 Sa tibuok nilang panaw, sa dihang mosaka ang panganod sa Tolda, ang katawhan sa Israel mopadayon sa pagpanaw.
37 Apan kon ang panganod dili mosaka, dili sila mopadayon sa pagpanaw hangtod sa adlaw nga kini mosaka.
38 Kay sa tibuok nilang panaw, ang panganod sa Ginoo anaa sa ibabaw sa Tolda, panahon sa adlaw ug ang kalayo anaa niini panahon sa gabii, makita sa tibuok nga banay ni Israel.