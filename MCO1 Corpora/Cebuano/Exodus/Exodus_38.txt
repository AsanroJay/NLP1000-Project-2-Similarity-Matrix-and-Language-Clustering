1 Gibuhat niya ang halaran sa halad nga sunogon gikan sa kahoy nga akasya, lima ka maniko ang gitas-on niini ug lima ka maniko ang gilapdon, kwadrado kini, ug tulo ka maniko ang gihabogon niini.
2 Gibuhat niya ang mga sungaysungay niini sa ibabaw sa upat ka eskina niini. Ang mga sungaysungay niini unay sa halaran ug gisapawan niya kini ug bronsi.
3 Ug gibuhat niya ang tanan nga mga kasangkapan sa halaran, ang mga kawa, ang mga pala, ang mga planggana, ang mga kaw-it ug ang mga sangga sa kalayo, ang tanan nga mga kasangkapan niini gibuhat niya gikan sa bronsi.
4 Ug nagbuhat siya ug rehas nga bronsi alang sa halaran, ubos sa ngilit hangtod sa tungatunga sa halaran.
5 Siya nagbuhat ug upat ka argulya alang sa upat ka eskina sa bronsi nga rehas ingon nga balhoganan sa mga yayongan.
6 Ug gibuhat niya ang mga yayongan gikan sa kahoy nga akasya, ug gisapawan niya kini ug bronsi.
7 Ug gibalhog niya ang mga yayongan sa mga argulya nga diha sa mga kilid sa halaran, aron sa pagdala niini uban kanila. Gihimo niya kini nga haw-ang sa sulod pinaagi sa mga tabla.
8 Gibuhat niya ang planggana gikan sa bronsi ug ang tungtonganan niini gikan sa bronsi, gikan sa mga salamin sa mga babaye nga nag-alagad diha sa pultahan sa tolda nga tagboanan.
9 Gibuhat niya ang hawanan. Alang sa dapit sa habagatan, ang mga tabil sa hawanan gikan sa lino nga pinong pagkalubid, usa ka gatos ka maniko.
10 Ang mga haligi niini 20 ka buok, ug ang tungtonganan niini 20 ka buok, nga hinimo gikan sa bronsi, apan ang mga kaw-it sa mga haligi ug ang mga bangan niini plata.
11 Alang sa dapit sa amihanan usa ka gatos ka maniko, ang mga haligi niini 20 ka buok, ug ang mga tungtonganan niini 20 ka buok nga hinimo gikan sa bronsi, apan ang mga kaw-it sa mga haligi ug ang mga bangan niini plata.
12 Alang sa dapit sa kasadpan adunay mga tabil nga 50 ka maniko, ang haligi niini napulo ka buok ug ang tungtonganan niini napulo ka buok, ang mga kaw-it sa mga haligi ug ang mga bangan niini plata.
13 Ug alang sa dapit sa atubangan, dapit sa silangan, 50 ka maniko.
14 Ang mga tabil alang sa usa ka kilid sa pultahan napulo ug lima ka maniko ug may tulo ka haligi ug tulo ka tungtonganan.
15 Ug mao usab sa pikas kilid, sa usa ka kilid ug sa pikas kilid dapit sa ganghaan sa hawanan may mga tabil nga tagnapulo ug lima ka maniko ug may tulo ka haligi ug tulo ka tungtonganan.
16 Ang tanan nga mga tabil libot sa hawanan gikan sa lino nga pinong pagkalubid.
17 Ang mga tungtonganan sa mga haligi hinimo gikan sa bronsi. Ang mga tumoy sa mga haligi ug ang mga bangan niini binuhat sa plata ug ang gisapaw sa mga kaw-it niini plata ug ang tanang mga haligi sa hawanan adunay mga bangan nga plata.
18 Ug ang tabil sa pultahan sa hawanan giburdahan ug asul ug tapol ug lutong pula nga delana ug lino nga pinong pagkalubid. Ang gitas-on
20 ka maniko ug ang gihabogon lima ka maniko sama sa tabil sa hawanan.
19 Upat ka buok ang mga haligi niini ug ang upat ka tungtonganan niini bronsi, ang mga kaw-it niini plata, ug ang mga gisapaw sa mga tumoy niini ug sa mga bangan niini plata.
20 Ug ang tanang ugsok sa Tolda ug sa naglibot nga hawanan bronsi.
21 Mao kini ang tanang butang alang sa Tolda, sa Tolda sa Pagpamatuod, nga giihap sumala sa sugo ni Moises ubos sa pagmando ni Itamar nga anak ni Aaron nga pari, alang sa buluhaton sa mga Levihanon.
22 Ug si Besalel nga anak ni Uri nga anak ni Hur, sa banay ni Juda, nagbuhat sa tanan nga mga butang nga gisugo sa Ginoo kang Moises.
23 Ug uban kaniya si Oholiab nga anak ni Ahisamac, sa banay ni Dan, nga usa ka tigkulit, ug tigdibuho ug tigburda ug asul ug tapol ug lutong pula nga delana ug lino nga pinong pagkalubid.
24 Ang tanang bulawan nga gigamit alang sa buluhaton, sa tanan nga buluhaton sa balaang puluy-anan, ang bulawan gikan sa halad 29 ka talanton ug 730 ka siklo sumala sa siklo sa balaang dapit.
25 Ug ang plata nga naihap gikan sa katilingban usa ka gatos ka talanton ug 1,775 ka siklo, sumala sa siklo sa balaang dapit,
26 ang matag tawo tagsa ka beka, sa ato pa, tunga sa siklo, sumala sa siklo sa balaang dapit, kay ang tanan nga naihap sa pagpanglista sukad sa nagpanuigon ug 20 ka tuig ug pataas, 603,550.
27 Ang usa ka gatos ka talanton nga plata gitunaw alang sa mga tungtonganan sa balaang puluy-anan ug sa mga tungtonganan sa mga tabil, usa ka gatos ka tungtonganan sa usa ka gatos ka talanton, usa ka talanton sa usa ka tungtonganan.
28 Sa 1,775 ka siklo gibuhat niya ang mga kaw-it alang sa mga haligi ug gisapawan niya ang mga tumoy niini, ug gibuhatan kini ug mga bangan.
29 Ang bronsi nga halad 70 ka talanton ug 2,400 ka siklo.
30 Pinaagi niini gihimo niya ang mga tungtonganan sa pultahan sa tolda nga tagboanan, ang halaran nga bronsi ug rehas nga bronsi niini, ug ang tanan nga mga galamiton sa halaran,
31 ang mga tungtonganan sa naglibot nga hawanan, ang mga tungtonganan sa ganghaan sa hawanan, ug ang tanang ugsok sa Tolda ug ang tanang ugsok nga naglibot sa hawanan.