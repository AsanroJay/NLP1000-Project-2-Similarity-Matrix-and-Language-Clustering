1 Sa ikatulong bag-ong subang sa bulan human ang katawhan sa Israel makagula gikan sa yuta sa Ehipto, niadtong adlawa miabot sila sa kamingawan sa Sinai.
2 Ug sa pagbiya nila sa Refidim ug sa pag-abot nila sa kamingawan sa Sinai, nagkampo sila sa kamingawan ug didto ang Israel magkampo sa atubangan sa bukid.
3 Unya si Moises mitungas ngadto sa Dios ug ang Ginoo mitawag kaniya gikan sa bukid nga nag-ingon, “Mao kini ang isulti sa panimalay ni Jacob ug sultihi ang katawhan sa Israel:
4 Kamo nakakita sa akong gibuhat sa mga Ehiptohanon ug kon giunsa kamo nako pagdala diha sa mga pako sa mga agila ug gidala nganhi kanako.
5 Busa karon, kon magtuman kamo sa akong tingog ug magsubay sa akong kasabotan kaninyo, kamo mahimo nga akong kaugalingong bahandi taliwala sa tanang katawhan kay ang tibuok kalibotan akoa man.
6 Ug alang kanako kamo mahimo nga usa ka gingharian sa mga pari, ug usa ka balaan nga nasod. Kini mao ang mga pulong nga imong isulti sa mga anak sa Israel.”
7 Busa si Moises miadto ug gipatawag niya ang mga kadagkoan sa katawhan ug gipahayag niya sa atubangan nila kining tanang pulong nga gisugo kaniya sa Ginoo.
8 Ug ang tanang katawhan nagdungan sa pagtubag ug miingon, “Ang tanan nga gisulti sa Ginoo among buhaton.” Ug gisugilon ni Moises ang mga pulong sa katawhan ngadto sa Ginoo.
9 Unya ang Ginoo miingon kang Moises, “Moanha ako kanimo pinaagi sa usa ka baga nga panganod aron ang katawhan makadungog sa diha nga makigsulti ako kanimo ug motuo usab sila kanimo hangtod sa kahangtoran.” Unya gisugilon ni Moises ang mga pulong sa katawhan ngadto sa Ginoo.
10 Ug ang Ginoo miingon kang Moises, “Adtoa ang katawhan ug balaana sila karon ug ugma ug palabhi kanila ang ilang mga bisti.
11 Ug paandama sila sa ikatulong adlaw kay sa ikatulong adlaw mokunsad ang Ginoo sa Bukid sa Sinai, sa atubangan sa tanang katawhan.
12 Pagbutang ug utlanan alang sa katawhan libot sa bukid ug ingna sila, ‘Pagmatngon kamo nga dili kamo motungas sa bukid o mohikap sa utlanan niini. Si bisan kinsa nga mohikap sa bukid, patyon gayod.
13 Walay kamot nga mohikap kaniya, kay batoon siya o panaon, mananap man o tawo, dili siya mabuhi.’ Sa diha nga ang trumpeta motingog ug kusog kinahanglan manungas sila sa bukid.”
14 Busa milugsong si Moises sa bukid padulong sa katawhan ug gibalaan niya ang katawhan ug gilabhan nila ang ilang mga bisti.
15 Ug miingon si Moises sa katawhan, “Pangandam kamo sa ikatulong adlaw, ayaw kamo pagduol ug babaye.”
16 Sa pagkabuntag sa ikatulong adlaw, may mga dalugdog ug mga kilat ug baga nga panganod didto sa ibabaw sa bukid ug hilabihan ka kusog nga tingog sa trumpeta, nga tungod niana ang tanang katawhan didto sa kampo nangurog.
17 Unya gidala ni Moises ang katawhan gikan sa kampo aron sa pagsugat sa Dios ug nanindog sila sa tiilan sa bukid.
18 Ug ang tibuok Bukid sa Sinai nalukop sa aso kay ang Ginoo mikunsad sa ibabaw niini pinaagi sa kalayo ug ang aso niini miutbo sama sa aso sa usa ka hudno ug ang tibuok nga bukid nauyog sa hilabihan gayod.
19 Sa nag-anam na ka kusog ang tingog sa trumpeta, si Moises misulti ug ang Dios mitubag kaniya pinaagi sa dalugdog.
20 Unya ang Ginoo mikunsad sa Bukid sa Sinai, sa kinatumyan sa bukid, ug gitawag niya si Moises ngadto sa kinatumyan sa bukid ug mitungas si Moises.
21 Ug ang Ginoo miingon kang Moises, “Lugsong ug pasidan-i ang katawhan kay tingali unya ug molabang sila sa utlanan aron sa pagsud-ong sa Ginoo, ug daghan unya ang mangamatay kanila.
22 Ang mga pari usab nga moduol sa Ginoo kinahanglang magbalaan sa ilang kaugalingon kay tingali unya hinuon ug masuko ang Ginoo kanila.”
23 Si Moises miingon sa Ginoo, “Ang katawhan dili makahimo pagtungas sa Bukid sa Sinai kay ikaw gayod ang nagsugo kanamo nga nag-ingon, ‘Pagbutang ug mga utlanan libot sa bukid ug balaana kini.’ ”
24 Ug ang Ginoo miingon kaniya, “Lugsong ug tungas nga dala si Aaron uban kanimo, apan ayaw tugoti ang mga pari ug ang katawhan sa paglapas sa utlanan aron sa pagtungas ngadto sa Ginoo, kay tingali unya ug masuko siya kanila.”
25 Busa si Moises milugsong ngadto sa katawhan ug misulti kanila.